<!doctype html><html lang="kn"><head> <meta charset="utf-8" /><title>ಅಂಕಣ ಸಂಗ್ರಹ 1</title> <link rel="stylesheet" href="style.css"  type="text/css" /></head><body><h2 id="ch1">ಬಾಲಿಶ ನಂಬಿಕೆಗಳು</h2><h3>ಚಂದ್ರಕಲಾ ನಂದಾವರ </h3><p>
ನನ್ನೂರಿನ ಬಗ್ಗೆ ನೆನಪಿಸಿಕೊಳ್ಳುತ್ತಲೇ ಬಿಚ್ಚಿಕೊಳ್ಳುವ ಸ್ನೇಹ ಸಂಬಂಧಗಳು ಹತ್ತು ಹಲವು. ಇಂದಿನ ಕಾಪಿಕಾಡು ರಸ್ತೆಯಲ್ಲಿ ಕಿರೋಡಿಯನ್ನರ ಮನೆ ಪಕ್ಕದ ಓಣಿಯ ತುತ್ತ ತುದಿಯ ಹಿತ್ತಿಲಲ್ಲಿ ತೆಂಗು, ಮಾವು, ಹಲಸಿನ ಮರಗಳಿದ್ದು ಒಂದು ದೊಡ್ಡ ಮನೆಯಿತ್ತು. ಈ ಮನೆಯ ಚಿಕ್ಕ ಹುಡುಗ ಶಿವಪ್ಪ. ಈ ಹಿತ್ತಿಲಿನ ಮುಂದಿನ ಹಿತ್ತಿಲು ಮನೆ ನನ್ನ ಅಜ್ಜನದಾಗಿದ್ದು ಇದರಲ್ಲಿ ಸ್ವಲ್ಪ ಸಮಯ ನನ್ನ ಅಪ್ಪ ಅಮ್ಮ ವಾಸ್ತವ್ಯವಿದ್ದರು ಎಂದು ತಿಳಿಸಿದ್ದೇನಲ್ಲ. ಆ ದಿನಗಳ ವಿಷಯ. ನನ್ನ ಅಪ್ಪ ಹರಿಕತೆ, ಯಕ್ಷಗಾನಗಳೆಂದು ರಾತ್ರಿ ತಡವಾಗಿ ಬರುತ್ತಿದ್ದುದರಿಂದ ನನ್ನ ಅಮ್ಮನ ಭಯ ನಿವಾರಣೆಗೆ ಜತೆಗೆ ತಮ್ಮನಂತೆ ಇದ್ದವರು ಈ ಶಿವಪ್ಪಣ್ಣ ಎಂದು ಅಮ್ಮ ಯಾವಾಗಲೂ ನೆನಪಿಸಿಕೊಳ್ಳುತ್ತಿದ್ದರು. ಮುಂದೆ ನಾನೂ ಅವರನ್ನು ನೋಡಿದ್ದೆ.
ನಾನು ಹೈಸ್ಕೂಲು ಸೇರಿದ ಮೇಲೆ ಈ ಮನೆಗೆ ಹೆಚ್ಚು ಬಾರಿ ಹೋಗುವಂತಾದುದು ಶಿವಪ್ಪಣ್ಣನ ಅಕ್ಕಂದಿರ ಮಕ್ಕಳು ಮುಖ್ಯವಾಗಿ ಶಶಿಕಲಾ, ಉಮಾ ಸುಂದರಿಯರು ನನ್ನ ಸ್ನೇಹಿತೆಯರಾದಾಗ. ನಾವು ಜತೆಯಾಗಿ ಎಸೆಸೆಲ್ಸಿ ಪರೀಕ್ಷೆಗೆ ಓದುತ್ತಿದ್ದೆವು. ಶನಿವಾರ ಆದಿತ್ಯವಾರಗಳಂದು ನಮ್ಮ ಮನೆಯಲ್ಲಿ ಅಥವಾ ಅವರ ಮನೆಯಲ್ಲಿ ಮರಗಳ ಬುಡದಲ್ಲಿ, ಒಮ್ಮೆಮ್ಮೆ ಸ್ವಲ್ಪ ಎತ್ತರದ ಗೆಲ್ಲುಗಳಲ್ಲಿ ಕುಳಿತು ಗಟ್ಟಿಯಾಗಿ ಓದುತ್ತಿದ್ದುದನ್ನು ನೆನಪಿಸಿಕೊಳ್ಳುವುದೇ ಈಗ ತುಂಬಾ ಖುಷಿಯ ವಿಚಾರ. ಆದ್ದರಿಂದಲೇ ಎಸೆಸೆಲ್ಸಿಯ ಪರೀಕ್ಷೆಯಲ್ಲಿ ಉತ್ತಮ ಅಂಕಗಳು ಬಂದು ನಾನು ಮತ್ತು ಉಮಾ ಸುಂದರಿ ಅಂದಿನ ಮಂಗಳೂರಿನ ಸರಕಾರಿ ಕಾಲೇಜಿನಲ್ಲಿ ಪಿಯುಸಿ ತರಗತಿಗೆ ಸೇರಿದೆವು. ಹೀಗೆ ಓದಿಕೊಳ್ಳಲು ಪರಸ್ಪರ ಹೋಗಿ ಬರುತ್ತಿದ್ದ ದಿನಗಳಲ್ಲಿ ಒಮ್ಮಿಮ್ಮೆ ಮಧ್ಯಾಹ್ನದ ಊಟವೂ ನಮ್ಮ ಮನೆಯಲ್ಲಿ ಅಥವಾ ಅವರ ಮನೆಯಲ್ಲಿ ಜತೆಯಾಗಿಯೇ ಆಗುತ್ತಿತ್ತು. ನಾನು ಸಸ್ಯಾಹಾರಿಯಾದುದರಿಂದ ಅವರ ಮನೆಯಲ್ಲಿ ನನಗಾಗಿ ಪ್ರತ್ಯೇಕ ತರಕಾರಿ ಅಡುಗೆ ಮಾಡಬೇಕಾಗುತ್ತಿತ್ತು. ನಮ್ಮ ಮನೆಯಲ್ಲಿ ಸಸ್ಯಾಹಾರದ ಅಡುಗೆಗೆ ಅವಳದೇನೂ ತಕರಾರು ಇಲ್ಲ. ಬದಲಿಗೆ ತುಂಬ ಚೆನ್ನಾಗಿತ್ತು ಎನ್ನುವ ಮೆಚ್ಚುಗೆ ಬೇರೆ. ಇಂದು ಭೇಟಿಯಾಗುವ ಸಂದರ್ಭಗಳಲ್ಲಿ ಒಂದು ವಿಶಿಷ್ಟ ಸಂದರ್ಭ ನಮ್ಮ ಪಾಲಿಗೆ ಸೃಷ್ಟಿಯಾಯಿತು. ನಾವು ಬೆಸೆಂಟ್ ರಾಷ್ಟ್ರೀಯ ಪ್ರೌಢಶಾಲೆಯ 1966ರ ಎಸೆಸೆಲ್ಸಿ ತರಗತಿಯ ಒಡನೋದಿಗಳು ಪರಸ್ಪರರನ್ನು ಹುಡುಕಿ ಭೇಟಿಮಾಡುವ ಕಾಯಕ ಶುರು ಮಾಡಿದ್ದೇವೆ. ಇಂತಹ ಒಂದು ಸೌಹಾರ್ದಕೂಟದಲ್ಲಿ ನಮ್ಮ ನಮ್ಮ ಹಳೆಯ ನೆನಪುಗಳನ್ನು ಬಿಚ್ಚಿದಾಗ ಉಮಾಸುಂದರಿ ಹೇಳಿದ ಮಾತು ಕೇಳಿ ನನಗೆ ನಗುವೇ ನಗು. ಅದು ಏನೆಂದರೆ ಉಮಾ ಸುಂದರಿ ನಮ್ಮ ಮನೆಗೆ ಬರುವಾಗ ಅಂದು ಆಕೆ ಮೀನಿನ ಊಟ ಮಾಡಿದ್ದರೆ ಚೆನ್ನಾಗಿ ಬಾಯಿ ತೊಳೆದು ಬರುತ್ತಿದ್ದಳಂತೆ. ಹೇಗೆ ಅನ್ನುತ್ತೀರಾ? ಸೋಪ್ ನೀರಿನಲ್ಲಿ ಬಾಯಿ ಮುಕ್ಕುಳಿಸಿಕೊಳ್ಳುತ್ತಿದ್ದಳಂತೆ. ಕೇಳಿದವರು ಬಿದ್ದು ಬಿದ್ದು ನಕ್ಕರು. ನಾನಾದರೋ ‘ಅಯ್ಯೋ ದೇವರೇ ಹೀಗೆ ಮಾಡುತ್ತಿದ್ದೆಯಾ?’ ಎಂದು ಬೇಸರಪಟ್ಟರೆ, ಇಂದು ನನ್ನ ಮನೆ ಮಂದಿ ಸಸ್ಯಾಹಾರಿಗಳಾಗಿ ಉಳಿದಿಲ್ಲ ಎಂದು ತಿಳಿದು ಅವಳಿಗೆ ಆಶ್ಚರ್ಯ. ಆದರೆ ಈಗ ಅವಳಿಗೂ ಲೋಕಜ್ಞಾನವಿದೆ. ಆಹಾರಕ್ಕೂ ಜನಿವಾರಕ್ಕೂ ಸಂಬಂಧವಿಲ್ಲ. ಆಹಾರ ಅವರ ಇಚ್ಛೆ. ಅವರ ಆಯ್ಕೆ ಎನ್ನುವುದು ಸಾಮಾನ್ಯ ವಿಷಯವಾಗಿದೆ. ಹಾಗೆಯೇ ಜಾತಿ ಧರ್ಮಗಳು ಆಹಾರದ ಮೇಲೆ ನಿಂತಿಲ್ಲ ಎನ್ನುವ ಜಾಗತಿಕ ಸತ್ಯದ ಅರಿವು, ಪ್ರತಿಭೆಗೂ, ಸಾಮಾರ್ಥ್ಯಕ್ಕೂ, ಆಹಾರಕ್ಕೂ ತಾಳೆ ಹಾಕಲು ಸಾಧ್ಯವಿಲ್ಲ ಎನ್ನುವುದೂ ತಿಳಿದಿದೆ. ನಮ್ಮ ಧಾರ್ಮಿಕ ನಂಬಿಕೆಗಳು ಮತ್ತು ಆಹಾರ ಕ್ರಮಗಳ ಇತಿಹಾಸ ಕೆದಕಿದರೆ ಸಿಗುವ ಸತ್ಯಗಳು ವಿಚಿತ್ರವಾಗಿವೆ ಎಂಬ ತಿಳುವಳಿಕೆ ನನ್ನದು. ಆಹಾರ ಕ್ರಮ ಅಥವಾ ಆಯ್ಕೆ ಹಸಿವೆಗಾಗಿ ಎಂಬ ಕಠೋರ ವಾಸ್ತವದ ಮುಂದೆ ಉಳಿದೆಲ್ಲ ಆದರ್ಶಗಳು ಹುಸಿಯಾಗುತ್ತವೆ. ಹಾಗೆಯೇ ಇಂದು ಕೌಟುಂಬಿಕ ಕಾರ್ಯಕ್ರಮಗಳು ಸಾರ್ವಜನಿಕ ಸಮಾರಂಭವಾಗುತ್ತಿರುವ ಸನ್ನಿವೇಶಗಳಲ್ಲಿ ಆಹಾರ ಸಹಿಷ್ಣುತೆಯನ್ನು ಪಾಲಿಸುವ ಮಂದಿಗೆ ಕೃತಜ್ಞತೆ ಹೇಳಲೇ ಬೇಕು.
 ಆ ದಿನಗಳಲ್ಲಿ ಬಿಲ್ಲವ ಸಮುದಾಯದ ಮಂದಿಗೆ ದೇವಸ್ಥಾನಗಳಲ್ಲಿ ಪ್ರವೇಶವಿರಲಿಲ್ಲ ಎನ್ನುವುದಕ್ಕೆ ನನ್ನ ಶಾಲಾ ದಿನದ ಒಂದು ಅನುಭವವೇ ಸಾಕ್ಷಿ. ನಾವು ವಿದ್ಯಾರ್ಥಿಗಳು ಅಧ್ಯಾಪಕ ಅಧ್ಯಾಪಿಕೆಯರ ಸಹಿತ ಮೂಡುಬಿದಿರೆ, ಕಾರ್ಕಳ, ಧರ್ಮಸ್ಥಳಕ್ಕೆ ಪ್ರವಾಸ ಹೊರಟೆವು. 5ರಿಂದ 8ನೆ ತರಗತಿಯ ವರೆಗಿನ ವಿದ್ಯಾರ್ಥಿಗಳು. ಇವರಲ್ಲಿ ಹುಡುಗರೇ ಹೆಚ್ಚು. ಯಾಕೆಂದರೆ 7, 8ನೆ ತರಗತಿಯ ಹುಡುಗಿಯರಿಗೆ ಅವಕಾಶವಿರಲಿಲ್ಲ. 5ನೆ ಮತ್ತು 6ನೆ ತರಗತಿಯ ಹುಡುಗಿಯರಲ್ಲೂ ಕೆಲವರಿಗೆ ಮಾತ್ರ ಅವಕಾಶ. ಅಂದರೆ ಅವರು ಇನ್ನೂ ಹತ್ತು ಹನ್ನೊಂದು ವಯಸ್ಸಿನ ಒಳಗಿನವರು. ಯಾಕೆ ಹೀಗೆ ಎನ್ನುವುದನ್ನು ಪ್ರವಾಸದ ಕೊನೆಯಲ್ಲಿ ತಿಳಿಸುತ್ತೇನೆ. ಬಸ್ಸು ತುಂಬಾ ತುಂಬಿದ್ದ ತಂಡದಲ್ಲಿ ವಿದ್ಯಾರ್ಥಿಗಳೊಂದಿಗೆ ಬ್ರಾಹ್ಮಣ, ಇತರ ಹಿಂದೂಗಳು, ಕ್ರಿಶ್ಚಿಯನ್, ಮುಸ್ಲಿಂ ಶಿಕ್ಷಕ, ಶಿಕ್ಷಕಿಯರು ಇದ್ದರು. ಮೂಡುಬಿದರೆಯ ಸಾವಿರ ಕಂಬದ ಬಸದಿಯನ್ನು ನೋಡಿ ಶಿಲ್ಪಕಲೆಗೆ ಬೆರಗಾದೆವು. ಕೆಲವರಿಗೆ ಕಂಬಗಳನ್ನು ಎಣಿಸುವ ಉತ್ಸಾಹ. ಅಷ್ಟರಲ್ಲಿ ಯಾರೋ ಹೇಳಿದರು. ‘‘ಕಂಬಗಳನ್ನು ಎಣಿಸಬೇಡಿ. ಹಿಂದೆ ಯಾರೋ ಎಣಿಸಿದಾಗ ಒಂದು ಕಂಬ ಕಡಿಮೆ ಇತ್ತಂತೆ. ಆಗ ಎಣಿಸಿದವನೇ ಕಲ್ಲಿನ ಕಂಬವಾಗಿ ಬಿಟ್ಟನಂತೆ’’ ಎಂದು ಮಕ್ಕಳ ಕುತೂಹಲದ ಬುದ್ಧಿಗೆ ಭಯವನ್ನುಂಟುಮಾಡಿ ಶೋಧ ಪ್ರವೃತ್ತಿಗೆ ಅಥವಾ ಸತ್ಯದ ಹುಡುಕಾಟಕ್ಕೆ ತೆರೆ ಎಳೆದರು. ಬಹುಶಃ ಶಿಕ್ಷಣದಲ್ಲಿ ಇಂತಹ ಅನೇಕ ಮೂಢ ನಂಬಿಕೆಗಳು ನುಸುಳುವುದರಿಂದಲೇ ‘ಮಕ್ಕೀ ಕಾ ಮಕ್ಕಿ’ಯಂತಹ ಪ್ರವೃತ್ತಿ ಬೆಳೆದು ನಿಜವಾದ ಅರ್ಥದ ಜ್ಞಾನ, ಸಂಶೋಧನೆಗಳು ಈ ದೇಶದಲ್ಲಿ ನಡೆಯುವುದು ಸಾಧ್ಯವಿಲ್ಲ ಅನ್ನಿಸುತ್ತದೆ ಇರಲಿ. ಮುಂದೆ ಕಾರ್ಕಳದ ಗೊಮ್ಮಟೇಶ್ವರನನ್ನು ಕಂಡಾಗ ಹುಡುಗರಿಗೆ ನಾಚಿಕೆಯಾಗುವ ಬದಲು ನಮಗೆ ಹುಡುಗಿಯರಿಗೇ ನಾಚಿಕೆ ಎನ್ನಿಸಿದ್ದು ಯಾಕೆ ಎಂದು ನನಗೆ ಈಗಲೂ ಆಶ್ಚರ್ಯವೇ? ನಮ್ಮ ಕನ್ನಡದ ಅಧ್ಯಾಪಕ ಗುರುವಪ್ಪ ಮಾಸ್ತರರು ಭರತ-ಬಾಹುಬಲಿಯವರ ಕತೆಯನ್ನು ತಿಳಿಸಿ ಬಾಹುಬಲಿ ಯಾಕೆ ಗೊಮ್ಮಟನ ಹಾಗೆ ನಿಂತಿದ್ದಾನೆ ಎಂಬುದನ್ನು ತಿಳಿಸಿದರು. ಗೆದ್ದ ರಾಜ್ಯವನ್ನು ತಿರುಗಿ ಕೊಟ್ಟ ಈ ತಮ್ಮ ಅಣ್ಣನಿಗಿಂತ ಹಿರಿಯವನಾಗಿ ಮೆಚ್ಚುಗೆಯಾದ. ಜತೆಗೆ ಕಾರ್ಕಳದ ಈ ಗೊಮ್ಮಟೇಶ್ವರನನ್ನು ಕೆತ್ತಿದ ಶಿಲ್ಪಿಯ ಕೈ ಕತ್ತರಿಸಿದ ಕೃತಜ್ಞತೆಯಿಂದ ರಾಜನು ‘ಅಹಿಂಸೆಯೇ ಪರಮ ಧರ್ಮ’ ಎಂಬ ಧರ್ಮವನ್ನೇ ಕತ್ತರಿಸಿ ತುಂಡರಿಸಿದ ಕ್ರೂರಿ ಎಂಬಂತೆ ಗೋಚರಿಸಿದ. ಮುಂದಿನ ನಮ್ಮ ಪ್ರಯಾಣ ಧರ್ಮಸ್ಥಳಕ್ಕೆ. ಧರ್ಮಸ್ಥಳ ಬಹಳ ಕಾರಣಿಕದ ಕ್ಷೇತ್ರ ಎಂದು ಅದಾಗಲೇ ಪ್ರಸಿದ್ಧವಾಗಿತ್ತು.
ಯಾವುದೇ ಊರಲ್ಲಿ ಸತ್ಯವನ್ನು ಸಮರ್ಥಿಸಿ ಹೇಳಬೇಕಾದ ಸಂದರ್ಭ ಬಂದಾಗ ‘ಆ ಮಂಜುನಾಥನೇ ನೋಡಲಿ’ ಎಂದು ಹೇಳಿದರೆ ಅದರ ಪರಿಣಾಮ ತಪ್ಪಿದಲ್ಲ ಎನ್ನುವುದು ಜನರ ನಂಬಿಕೆ. ಹಾಗೆಯೇ ಈ ನಂಬಿಕೆ ಯನ್ನು ಬಲಪಡಿಸುವ ಶಕ್ತಿ ಇದ್ದುದು ಅಲ್ಲಿನ ಕ್ಷೇತ್ರ ದೈವವಾಗಿದ್ದ ಅಣ್ಣಪ್ಪನಿಗೆ ಎನ್ನುವುದು ಕೂಡ ಇನ್ನೊಂದು ನಂಬಿಕೆ. ಅವರವರ ನಂಬಿಕೆ ಅವರವರಿಗೆ. ದೇವಸ್ಥಾನದ ಒಳಗೆ ಪ್ರವೇಶಿಸಲು ಸರತಿ ಸಾಲಲ್ಲಿ ನಿಲ್ಲುವಾಗ ಒಳಗೆ ಬರಲಾಗದವರು ಹೊರಗೇ ಉಳಿದರು. ಅಂದರೆ ಬಿಲ್ಲವ ಸಮುದಾಯದ ಮತ್ತು ದಲಿತ ಸಮುದಾಯದ ಹುಡುಗ ಹುಡುಗಿಯರು ಹಾಗೂ ಈ ಸಮುದಾಯದ ಇಬ್ಬರು ಅಧ್ಯಾಪಕರು. ಉಳಿದ ನಾವೆಲ್ಲ ಅಂದರೆ ಕ್ರಿಶ್ಚಿಯನ್, ಮುಸ್ಲಿಂ ಜನಾಂಗದ ವಿದ್ಯಾರ್ಥಿಗಳು ಹಾಗೂ ಶಿಕ್ಷಕ ಶಿಕ್ಷಕಿಯರು ಸೇರಿದಂತೆ ಬ್ರಾಹ್ಮಣರು ಹಾಗೂ ಇತರ ಹಿಂದೂಗಳು ದೇವರ ದರ್ಶನ ಮಾಡಿ ಬಂದೆವು. ಇದು ಯಾಕೆ ಹೀಗೆ ಎಂಬ ಪ್ರಶ್ನೆಗೆ ಅಲ್ಲಿ ಯಾರನ್ನೂ ಕೇಳಲೂ ಸಾಧ್ಯವಾಗಲಿಲ್ಲ. ಒಳಹೋದವರಿಗೆ ಒಂದು ರೀತಿಯ ಬೇಸರ. ಹೊರಗೆ ಇದ್ದವರಿಗೂ ಬೇಸರ. ಸಹಪಾಠಿಗಳಲ್ಲಿ ಕೇಳಿದರೆ ಕೆಲವರು ಗೊತ್ತಿಲ್ಲ ಎಂದುತ್ತರಿಸಿದರೆ, ಇನ್ನು ಕೆಲವು ಅದನ್ನೆಲ್ಲ ಇಲ್ಲಿ ಹೇಳಬಾರದು ಎಂದು ಭಯಪಟ್ಟುಕೊಂಡರು. ನನ್ನ ಕುತೂಹಲಕ್ಕೆ ಉತ್ತರ ದೊರಕಿದ್ದು ಮನೆಗೆ ಬಂದ ಮೇಲೆ ಅಪ್ಪನಲ್ಲಿ ವಿಚಾರಿಸಿದಾಗ. ಅದರ ಜತೆಗೆ ದೇವಸ್ಥಾನಗಳಿಗೆ ಪ್ರವೇಶವಿಲ್ಲದ ಬಿಲ್ಲವ ಸಮುದಾಯದವರಿಗಾಗಿ ಕೇರಳದ ಮಹಾತಪಸ್ವಿ, ಜ್ಞಾನಿ, ಬ್ರಹ್ಮರ್ಷಿ ಶ್ರೀ ನಾರಾಯಣ ಗುರುಗಳು ಮಂಗಳೂರಿಗೆ ಬಂದು ಕುದ್ರೋಳಿಯಲ್ಲಿ ಗೋಕರ್ಣನಾಥೇಶ್ವರ ದೇವಸ್ಥಾನವನ್ನು ಸ್ಥಾಪಿಸಿದ್ದನ್ನು ತಿಳಿಸಿದರು. ನಾವು ಮನೆ ಮಂದಿ ಕದ್ರಿ ದೇವಸ್ಥಾನಕ್ಕೆ ಗ್ರಾಮದ ದೇವಸ್ಥಾನ ಎಂಬಂತೆ ಸಾಂದರ್ಭಿಕವಾಗಿ ಹೋಗಿ ಬರುತ್ತಿದ್ದರೆ ಉಳಿದಂತೆ ಹೋಗುತ್ತಿದ್ದ ದೇವಸ್ಥಾನಗಳೆರಡು. ಅವುಗಳಲ್ಲಿ ಒಂದು ಗೋಕರ್ಣನಾಥೇಶ್ವರವಾದರೆ ಇನ್ನೊಂದು ಉರ್ವ ಮಾರಿಯಮ್ಮನ ಗುಡಿ. ಈ ಎರಡೂ ದೇವಸ್ಥಾನಗಳಲ್ಲೂ ಯಾರಿಗೂ ಪ್ರವೇಶವಿಲ್ಲ ಎಂದು ನಿಷೇಧವಿರಲಿಲ್ಲ. ಮಾರಿಯಮ್ಮನ ಗುಡಿಯಲ್ಲಿ ಹಿಂದೆ ಕೋಣ ಬಲಿ ನಡೆಯುತ್ತಿತ್ತು ಎಂದು ತಿಳಿಸಿದರೆ ಈಗ ಕೋಳಿಯನ್ನು ಜನರೇ ಒಯ್ದು ತಾವೇ ಕೊಯ್ದು ಬಲಿ ಎಂದರ್ಪಿಸಿ ಅದನ್ನು ಮನೆಯಲ್ಲಿ ಅಡುಗೆ ಮಾಡಿ ಮಾರಿಯಮ್ಮನ ಹಬ್ಬ ಆಚರಿಸುತ್ತಿದ್ದುದು ಇತ್ತು. ಈ ಮಾರಿಯಮ್ಮನ ದೇವಸ್ಥಾನವು ವಿಶೇಷವಾಗಿ ಮೊಗವೀರರಿಗೆ ಸೇರಿದ ದೇವಸ್ಥಾನವಾಗಿತ್ತು ಎನ್ನುವುದು ತಿಳಿಯಿತು. ಹೀಗೆ ಒಂದೊಂದು ಜಾತಿಗೆ ಒಂದೊಂದು ದೇವಸ್ಥಾನಗಳಿರುವುದು ಹಿಂದೂ ಧರ್ಮದ ವೈಶಿಷ್ಟವೋ ಅಥವಾ ವೈಚಿತ್ರವೋ ಎಂದು ನಾನು ಹೇಳಲು ಸಾಧ್ಯವಾದರೂ ಅಂದು ನನಗೆ ಇದೆಂತಹ ವಿಚಿತ್ರವಪ್ಪ ಎಂದು ಆಶ್ಚರ್ಯವಾದುದು ಸುಳ್ಳಲ್ಲ.
ಹಿಂದೂಗಳೇ ಅನ್ನಿಸಿದವರಿಗೆ ಪ್ರವೇಶವಿಲ್ಲದ ದೇವಸ್ಥಾನಗಳಲ್ಲಿ ಕ್ರಿಶ್ಚಿಯನ್, ಮುಸ್ಲಿಂ ಜನರಿಗೆ ಪ್ರವೇಶ ಇದ್ದುದು ಧರ್ಮಗಳ ಸಾಮರಸ್ಯವೇ. ಆದರೂ ಹಿಂದೂಗಳ ಒಳಗೆ ಈ ತಾರತಮ್ಯ ಭಾವನೆಯನ್ನು ಹುಟ್ಟು ಹಾಕಿದವರು ಯಾರು ಎನ್ನುವ ನನ್ನ ಪ್ರಶ್ನೆ ಮಾತ್ರ ಹಾಗೆಯೇ ಉಳಿಯಿತು ಎಂದರೆ ತಪ್ಪಲ್ಲ. ಇದೇ ಹೊತ್ತಿಗೆ ಇನ್ನೊಂದು ಮಾತು ನೆನಪಾಗುತ್ತದೆ. ನನ್ನೂರಿನ ಕ್ರಿಶ್ಚಿಯನ್ನರು ಬ್ರಾಹ್ಮಣರನ್ನು ಬ್ರಾಹ್ಮಣರೆಂದೇ ಹೇಳುತ್ತಿದ್ದರು. ಬ್ರಾಹ್ಮಣರಲ್ಲದವರನ್ನು ಹಿಂದೂಗಳೆನ್ನುತ್ತಿದ್ದರು. ಹಾಗಾದರೆ ಬ್ರಾಹ್ಮಣರು ಹಿಂದೂಗಳಲ್ಲವೇ? ಎನ್ನುವುದು ನನಗೆ ಇನ್ನೊಂದು ಪ್ರಶ್ನೆಯಾಗಿ ಕಾಡುತ್ತಿತ್ತು. ಈ ಹಿಂದೂಗಳು ಎನ್ನುವವರು ಅವರವರ ಕುಲದ ದೈವಗಳನ್ನು ಆರಾಧಿಸುವ ಅಂದರೆ ಕೋಲ, ನೇಮ, ಮಾರಿಪೂಜೆಗಳನ್ನು ಆಚರಿಸುವ ಮಂದಿ. ಬ್ರಾಹ್ಮಣರು ಇವುಗಳನ್ನು ಆರಾಧಿಸುತ್ತಿರಲಿಲ್ಲ. ಆಚರಣೆಗಳನ್ನು ಮಾಡುತ್ತಿರಲಿಲ್ಲ. ಅವರು ದೇವಸ್ಥಾನಗಳಿಗೆ ಹೋಗುತ್ತಿದ್ದವರು. ಅವರಿಗೆ ಅಲ್ಲಿ ದೇವರ ದರ್ಶನದೊಂದಿಗೆ ಭೋಜನ ಭಾಗ್ಯವೂ ಇರುತ್ತಿತ್ತು. ಉಳಿದ ಹಿಂದೂಗಳಿಗೆ ಅವರು ದೇವಸ್ಥಾನಕ್ಕೆ ಒಯ್ದ ಹಣ್ಣುಕಾಯಿಗಳಲ್ಲೂ ಅರ್ಧಭಾಗ ಪ್ರಸಾದವಾಗಿ ದೊರಕಿದರೆ ಉಳಿದ ಅರ್ಧ ಪಾಲು ದೇವರಿಗೆ ನೈವೇದ್ಯ. ಆದರೆ ಆ ಕಲ್ಲಿನ ದೇವರು ತಿನ್ನುವುದಿಲ್ಲವಲ್ಲ? ಮತ್ತೆ ಯಾರಿಗೆ? ಪುನಃ ನನ್ನಲ್ಲಿ ಪ್ರಶ್ನೆಯೇ!
 ಹಾಂ. ಅಂದ ಹಾಗೆ ಪ್ರವಾಸಕ್ಕೆ ಹುಡುಗಿಯರು ಯಾಕೆ ಹೆಚ್ಚು ಸಂಖ್ಯೆಯಲ್ಲಿರಲಿಲ್ಲ ಎನ್ನುವುದನ್ನು ಮತ್ತೆ ಹೇಳುತ್ತೇನೆ ಎಂದಿದ್ದೇನಲ್ಲ. ಈಗ ಹೇಳುತ್ತಿದ್ದೇನೆ. ಇದು ನಾವು ಬರುವಾಗ ಹುಡುಗಿಯರೇ ಮಾತಾಡಿಕೊಂಡುದು. ಈ ಬಗ್ಗೆ ನನ್ನ ಮನೆಯಲ್ಲಿ ಯಾರೂ ಏನೂ ಹೇಳಿರ ಲಿಲ್ಲ. ನಾನು ಮೈ ನೆರೆದಿದ್ದ ಹುಡುಗಿಯಲ್ಲದೆ ಚಿಕ್ಕ ವಯಸ್ಸಿನವಳಾದುದಕ್ಕೆ ಹೋಗಿದ್ದಿರಬಹುದು. ಆದರೆ ಆ ವಯಸ್ಸಿಗೆ ಹತ್ತಿರದ ಹುಡುಗಿಯರು ಹೋಗಬಾರದು ಎಂಬುದಕ್ಕೆ ಕಾರಣ ಹೀಗಿದೆ. ಮೈ ನೆರೆಯಬಹುದಾದ ವಯಸ್ಸಿನ ಹುಡುಗಿಯರು ಧರ್ಮಸ್ಥಳಕ್ಕೆ ಹೋದರೆ ಅಕಸ್ಮಾತ್ ಅಲ್ಲಿ ಮೈನೆರೆದರೆ ಆಕೆಯನ್ನು ಅಲ್ಲಿಯೇ ಬಿಟ್ಟು ಬರಬೇಕಂತೆ. ಈ ಕಾರಣಕ್ಕಾಗಿಯೇ ಹೆತ್ತವರು ಹುಡುಗಿಯರನ್ನು ಕಳುಹಿಸುವುದಿಲ್ಲ ಎಂದು ತಿಳಿಯಿತು. ಬಿಟ್ಟು ಬಂದ ಹುಡುಗಿಯರು ಏನು ಮಾಡುತ್ತಾರೆ ಎಂಬ ಪ್ರಶ್ನೆಗೆ ಅಲ್ಲಿ ಚಾಕರಿ ಅಂದರೆ ದೇವರ ಸೇವೆ ಮಾಡುತ್ತಾರೆ ಎಂಬುದು ಉತ್ತರ. ಹೀಗೆ ಯಾರಾದರೂ ಉಳಿದಿರಬಹುದಾದ ಘಟನೆಗಳು ನಡೆದಿವೆಯೇ ಎಂದರೆ ಯಾರಿಗೂ ಗೊತ್ತಿಲ್ಲ. ಅಂತೂ ಹೀಗೊಂದು ನಂಬಿಕೆ. ಈ ನಂಬಿಕೆ ಮೂಢವಾಗಿರಲೇ ಬೇಕು.
 ಇಂತಹ ನಂಬಿಕೆಗಳು ನಂಬಿಕೆಗಳ ಇತಿಹಾಸದಲ್ಲಿ ಬಾಲಿಶಗಳಾದುದು. ಅಂದರೆ ತಿಳುವಳಿಕೆಯಿಲ್ಲದವುಗಳು. ಮಕ್ಕಳ ನಂಬಿಕೆಗಳಂತೆ. ತಿಳುವಳಿಕೆ ಹೆಚ್ಚಾದಂತೆ ಅವುಗಳ ಸತ್ಯಾಸತ್ಯತೆಯೊಂದಿಗೆ ಮುಖಾಮುಖಿಯಾಗಿ ನಮ್ಮನ್ನು ಬಿಟ್ಟು ಹೋಗಬೇಕಾಗಿರುವಂತಹುದು. ನಮ್ಮ ಕಾಲದ ಇಂತಹ ಮೂಢನಂಬಿಕೆಗಳು ಇಂದಿನ ಮಕ್ಕಳಿಗೆ ತಿಳಿದಿರಬಾರದು ಎನ್ನುವುದರಲ್ಲಿ ಸಮಾಧಾನವಿದೆ. ಆದರೆ ಇಂದಿನ ಮಕ್ಕಳು ಹೊಸದಾದ ಇನ್ನೆಷ್ಟೋ ನಂಬಿಕೆಗಳನ್ನು ಹುಟ್ಟು ಹಾಕಿಕೊಂಡಿರುತ್ತಾರೆ ಎನ್ನುವುದು ಕೂಡ ನಿಜ. ಇರಲಿ ಆದರೆ ಇಂತಹ ಬಾಲಿಶ ನಂಬಿಕೆಗಳನ್ನು ತಿಳುವಳಿಕೆ ಹೆಚ್ಚಾದಂತೆ ಬಿಟ್ಟು ನಿರಾಳವಾಗಬೇಕಲ್ಲದೆ ಮೂಢನಂಬಿಕೆಗಳಿಗೆ ಭಯಪಟ್ಟು ಬದುಕನ್ನು ಅತಂತ್ರವಾಗಿಸಿಕೊಳ್ಳಬಾರದು ಅಲ್ಲವೇ?
♦♦♦♦♦♦♦♦♦♦♦♦♦♦♦♦♦♦♦♦♦♦♦♦♦
ಈ ಸುದ್ದಿ / ಲೇಖನದ ಬಗ್ಗೆ ನಿಮ್ಮ ಅಭಿಪ್ರಾಯ, ಅನಿಸಿಕೆಯೇನು ?
ಕೆಳಗೆ ಕಮೆಂಟ್ ವಿಭಾಗದಲ್ಲಿ ಬರೆಯಿರಿ. </p><h3>Varthabarati</h3><h2 id="ch2">ಆತ್ಮಹತ್ಯೆಯ ಲೋಕವೃಕ್ಷಗಳ ವಿಷಾದಗೀತೆ</h2><h3>ಡಾ. ವೆಂಕಟೇಶ್ ನೆಲ್ಲುಕುಂಟೆ</h3><p>
ಮದುವೆಯಾದ ಏಳು ವರ್ಷಗಳೊಳಗಿನ ಎಳೆಯ ಹೆಣ್ಣು ಮಕ್ಕಳ ಶವಗಳನ್ನು,ಹತ್ತಾರು ಸಂಖ್ಯೆಯಲ್ಲಿ ಮಹಜರು ಮಾಡಿರುವ ನನಗೆ ಅಲ್ಲಿನ ಪರಿಸ್ಥಿತಿಯನ್ನು ನೆನೆಸಿಕೊಂಡರೆ ಇಂದಿಗೂ ತಡೆಯಲಾಗದ ತಳ ಮಳ ಶುರುವಾಗುತ್ತದೆ. ಅಂತಹ ಒಂದೊಂದು ದೇಹವೂ ವಿವಿಧ ಜಾತಿಗಳ, ಧರ್ಮಗಳ, ವೃತ್ತಿಗಳ ಹೆಣ್ಣು ಮಕ್ಕಳ ಬದುಕು ಕಂತುಹೋದ ದುರಂತ ಕಥನಗಳವು. ಬೆಂಕಿ ಬಿದ್ದ ಒಡಲುಗಳು ಅರಳುವ ಮೊದಲೇ ಸಿಡಿಲು ಬಡಿದು ಸೀದು ಹೋದಂತೆ ಕಾಣುತ್ತಿದ್ದವು. ಗೋಣು ಮುರಿದು ನೇತಾಡುತ್ತಿದ್ದರೂ, ಹೊಟ್ಟೆಯೊಳಗಿನ ಭ್ರೂಣವನ್ನು ನೇವರಿಸಿ ಕ್ಷಮೆ ಕೇಳುತ್ತಿರುವಂತೆ, ಸಮಾಧಾನ ಮಾಡುತ್ತಿರುವಂತೆ ಹೊಟ್ಟೆಯ ಮೇಲೆ ಕೈಯಿಟ್ಟು ತಲೆ ಬಾಗಿಸಿದ ದೇಹ, ಬೆಳಗಾಗೆದ್ದು ಸಿನೆಮಾಕ್ಕೋ, ಮದುವೆಗೋ ಹೋಗಲೆಂದು ರಾತ್ರಿ ಮೆಹಂದಿ ಹಚ್ಚಿ ಬೆಳಕು ಮೂಡುವ ಮೊದಲೇ ಫ್ಯಾನಿಗೆ ನೇತಾಡುವ ದೇಹ, ತನ್ನ ಪಾಲಿಗೆ ಯಾರೂ ಇರದ ಭೂಮಿಗೆ ಮುಖ ಮಾಡುವುದಿಲ್ಲವೆಂದು ದೇಹಕ್ಕೆ ಗುಂಡು ಕಟ್ಟಿ ಮುಖ ಕೆಳಗೆ ಮಾಡಿ ಬಾವಿಯ ತಳಕಚ್ಚಿ ಕೆಸರು ತಬ್ಬಿ ಮಲಗಿದ ತರಳೆ, ಕಾರ್ಕೋಟಕ ಕಾಟಗಳಿಂದ ತಪ್ಪಿಸಿಕೊಳ್ಳಲು ವಿಷಕುಡಿದು ಕೊಳೆತು ಕಾಡಿನ ಹುಳುಗಳಿಗೆ ಆಹಾರವಾಗಿ ಮನುಷ್ಯ ಮಾತ್ರದವರು ಸಹಿಸಲಾಗದಂತೆ ವಾಸನೆ ಬೀರುತ್ತಾ ಕರಗುತ್ತಿರುವ ದಿಕ್ಕೆಟ್ಟ ದೇಹ, ಒಂದೊಂದರದೂ ಒಂದೊಂದು ಕಥೆ.
 ವೈದ್ಯರು ಎಂಥದೋ ಕೆಮಿಕಲ್ಲು ಸುರಿದು, ಯಾರೋ ಬಡವನಿಗೆ ಹೆಂಡ ಕುಡಿಸಿ ದೇಹ ಕೊಯ್ಯಿಸುವಾಗಿನ ಸಂದರ್ಭಗಳಲ್ಲಿ ಥೂ.. ನರದೇಹವೇ ಅನ್ನಿಸಿದ್ದಿದೆ.. ದೊಡ್ಡ ಆಸ್ಪತ್ರೆಗಳಿರುವ ಊರಿನಲ್ಲಿದ್ದರಿಂದ ಹೆಣವೊಂದರ ವಾಸನೆ ಆರುವ ಮೊದಲೆ ಇನ್ನೊಂದು ದೇಹದ ಕುರಿತು ಪರಿಶೀಲಿಸ ಬೇಕೆಂದು ಪೊಲೀಸರು ಕೋರಿಕೆ ಹೊತ್ತು ಬರುತ್ತಿದ್ದರು.ಕೆಲವೊಮ್ಮೆ ಇಂಥ ಊರುಗಳಲ್ಲಿ ಕೆಲಸವೇ ಮಾಡಬಾರದೆನ್ನಿಸುತ್ತಿತ್ತು.ಎಷ್ಟೆಲ್ಲ ಎಚ್ಚರಿಕೆಯಿಂದ ಪರಿಶೀಲಿಸಿ ತಪ್ಪಿತಸ್ಥರಿಗೆ ಶಿಕ್ಷೆ ಕೊಡಿಸಬೇಕೆಂದು ಪ್ರಯತ್ನಿಸಿದ್ದರೂ ಬಹುಪಾಲು ಪ್ರಕರಣಗಳಲ್ಲಿ ಜಾತಿ, ಧರ್ಮಗಳ ಜನರ ಮನಸ್ಥಿತಿ ಹೆಣ್ಣಿನ ವಿಚಾರದಲ್ಲಿ ಒಂದೇ ಎಂಬಂತೆ ರಾಜಿ ಮಾಡಿಕೊಳ್ಳುತ್ತಿದ್ದರು.
 ನೆನಪಾದರೆ ಈಗಲೂ ಹೆಣದ ವಾಸನೆಯೊಂದು ಆವರಿಸಿಕೊಂಡಂತಾಗುತ್ತದೆ. ಸತ್ತ ತಾಯಿಯ ಮುಂದೆ ಆಡುವ ಹಸುಗೂಸು, ತುಸು ಬುದ್ಧಿ ಬಲಿತಿದ್ದರೆ ಅವುಗಳ ಆಕ್ರಂದನ, ತವರು ಮನೆಯವರ ಸಂಕಟ, ದೇವರಲ್ಲಿ ನಂಬಿಕೆ ಇಟ್ಟ ಯಾವ ಮಗನಿಗೂ ಸಿಟ್ಟು ಬಾರದೇ ಇರದು. ಸೃಷ್ಟಿಲೀಲೆ, ಭಗವಂತನ ನಿಯಮ, ಕರ್ಮಫಲ ಇತ್ಯಾದಿಯಾಗಿ ಮಾತನಾಡುವವರ ಕಂಡರೆ ಅಸಹ್ಯ, ವಿಷಾದ, ಸಿಟ್ಟು ಆವರಿಸಿಕೊಳ್ಳುತ್ತದೆ.
 ಇಂಥದೇ ಒಂದು ಭಿತ್ತನೆ ಕಾಲದ ಸಂಜೆ ನನ್ನ ಅಣ್ಣ ಮಾತ್ರೆ ತಿಂದು ಬಿಟ್ಟಿರುವುದಾಗಿ ಫೋನು ಬಂತು. ಬೆಳೆದ ಕಾಳು ಕಡಿಗೆ ಹುಳಾ ಬೀಳದಿರಲೆಂದು ಸೈನೈಡ್ ಸ್ವರೂಪಿ ನಿಷೇಧಿತ ಔಷಧಿಯೊಂದನ್ನು ರೈತರು ಬಳಸುತ್ತಾರೆ. ಅಂಗಡಿಗಳಲ್ಲಿ ರಾಜಾರೋಷವಾಗಿ ಅದನ್ನು ಮಾರುತ್ತಿದ್ದಾರೆ. ಅದನ್ನು ತಿಂದ ಕ್ಷಣಮಾತ್ರದಲ್ಲಿ ಉಸಿರು ವಿಷವಾಗಿ ಪ್ರಜ್ಞೆ ತಪ್ಪುತ್ತಾರೆ. ಈ ಮಾತ್ರೆಗಳನ್ನು ತಿಂದು ನನ್ನ ಊರ ಕಡೆ ಅನೇಕರು ಹೆಣವಾಗಿದ್ದಾರೆ. ತಡ ರಾತ್ರಿಯೋ ಅಥವಾ ಬೆಳ್ಳಂಬೆಳಗ್ಗೆಯೋ ಊರ ಕಡೆಯ ನಂಬರುಗಳಿಂದ ಫೋನು ರಿಂಗಾದರೆ ಅದನ್ನು ಮುಟ್ಟುವುದಕ್ಕೆ ಕೈ ನಡುಕ ಬರುತ್ತದೆ. ಅನೇಕ ಶವಗಳನ್ನು ನೋಡಿದ್ದ ನನಗೆ, ಅಣ್ಣ ಮಲಗಿದ್ದ ಆಸ್ಪತ್ರೆಯ ಬೆಡ್ಡಿನ ಮುಂದೆ ಕಂಡ ಕಂಡ ಡಾಕ್ಟರುಗಳನ್ನು ಬದುಕುಳಿಸುವಂತೆ ಕೈ ಮುಗಿದು ಬೇಡಿಕೊಂಡದ್ದಿದೆ.ಅವನ ಸಾವು ನನ್ನನ್ನು ಅನೂಹ್ಯ ಪಾಪಪ್ರಜ್ಞೆಯಲ್ಲಿ ಅದ್ದಿ ಹೋಗಿದೆ. ಹೊಲ, ಮನೆ, ಕೆಟ್ಟವರಲ್ಲದ ಮಕ್ಕಳು, ಮಡದಿ ಎಲ್ಲವೂ ಇದ್ದವು.ಊರವರ ದುಡಿಮೆಗಳಲ್ಲಿ ಭಾಗಿಯಾಗುತ್ತಾ ಎಲ್ಲರ ಪ್ರೀತಿ ಗಳಿಸಿದ್ದ ಅಣ್ಣ ಮನೆಯೊಳಗಿನ ಸಣ್ಣ ಕಿರಿಕಿರಿಗಳನ್ನು ಅವಮಾನವೆಂದು ಭಾವಿಸಿ ಹಾರಿಹೋದ. ತುಸು ಮಟ್ಟಿಗಾದರೂ ತಿಳುವಳಿಕೆಯುಳ್ಳ ನಾನು ಅದನ್ನು ಬಗೆಹರಿಸಬಹುದಿತ್ತು ಎಂಬುದು ಪಾಪ ಪ್ರಜ್ಞೆಯಾಗಿ ಕಾಡುತ್ತಿದೆ.

 
 ಹಿಂದುಳಿದ ವರ್ಗಗಳ ಜನರೇ ಬದುಕುತ್ತಿರುವ ನನ್ನ ಊರೊಂದರಲ್ಲಿಯೇ (ಸುಮಾರು 680 ಜನಸಂಖ್ಯೆಯ) ಹೀಗೆ ಅಕಾಲಿಕವಾಗಿ ಬದುಕು ತೊರೆದು ಹೋದವರ ಸಂಖ್ಯೆ ಎರಡು ವರ್ಷಗಳಲ್ಲಿ ಎಣಿಸಿದರೆ ಇಪ್ಪತ್ತಾಗುತ್ತದೆ. ಎಲ್ಲರೂ ಮರ್ಯಾದಸ್ಥರೇ, ಘನತೆಯಿಂದ ಬದುಕಿದ ಕುಟುಂಬಗಳೇ, ಸರಕಾರಕ್ಕೆ ದೂರು ನೀಡಿ, ಮಾಧ್ಯಮಗಳಿಗೆ ಮಾಹಿತಿ ತಲುಪಿಸಿ ಶವ ಇಟ್ಟು ಪ್ರತಿಭಟಿಸಿ ಪರಿಹಾರ ಪಡೆಯಲು ಸಣ್ಣ ಪ್ರಯತ್ನವನ್ನೂ ಮಾಡದ ರೈತ ಜನ ಇವರು. ಉಳಿದವರಾದರೂ ಸಾವನ್ನು ಸುದ್ದಿಯಾಗಿಸದೆ ಅನಾಥವಾಗಿ ಅತ್ತು ನೆಲದಲ್ಲಿ ಮರೆಯಾಗಿಸಿ ಎದ್ದು ಹೋದ ಅಮಾಯಕ ಮರ್ಯಾದಸ್ಥರು! ಇಂಥವರ ಸಂಖ್ಯೆ ಇನ್ನೂ ಹೆಚ್ಚಿಗಿರುವುದರಿಂದಲೇ ಹೆಚ್ಚು ಸಂಘರ್ಷಗಳಿಲ್ಲದೆ ಎಲ್ಲವೂ ನಡೆಯುತ್ತಿವೆ!. ಸರಕಾರದ ದಾಖಲೆಗಳಲ್ಲಿ ಇವರ ಕುರಿತು ಮಾಹಿತಿಗಳಿಲ್ಲ. ಪಡಿತರ ಚೀಟಿ, ಮತದಾರರ ಪಟ್ಟಿಯಿಂದ ನಿಧಾನಕ್ಕೆ ಹೆಸರು ತೆಗೆದು ಹಾಕಲಾಗುತ್ತದೆ. ಉಳಿದವರ ಪಾಲಿಗೆ ಅವರೊಂದು ನೆನಪು, ಮಾಗದ ಗಾಯ, ಕೇವಲ ‘ಲೇಟ್’ ಪದವಿ ಮಾತ್ರ ಬಯಸದೇ ಬರುತ್ತದೆ. ವ್ಯಕ್ತಿಗತವಾಗಿ ಆಳವಾಗಿ ಕಲಕಿರುವ ಈ ಅನುಭವಗಳೇ ಆತ್ಮಹತ್ಯೆ ಎಂದರೇನು? ಮನುಷ್ಯ ಯಾಕೆ ಆತ್ಮಹತ್ಯೆ ಮಾಡಿಕೊಳ್ಳುತ್ತಾನೆ? ಇಷ್ಟಕ್ಕೂ ಅದನ್ನು ಆತ್ಮಹತ್ಯೆ ಎನ್ನಬೇಕೆ? ಹಾಗಿದ್ದರೆ ಆತ್ಮ ಎಂಬುದೊಂದು ಇದೆಯೇ? ಅದನ್ನು ಅಹಂ ಹತ್ಯೆ ಎನ್ನಬಾರದೇಕೆ? ಅದು ಪ್ರತಿಭಟನೆಯ ಮಾದರಿಯೇ? ಎಂಬಿತ್ಯಾದಿ ತಾತ್ವಿಕವಾದ ಸಂಗತಿಗಳ ಕಡೆಗೆ ಯೋಚಿಸುವಂತೆ ಮಾಡಿವೆ.
ಅಜ್ಞಾತ ಆತ್ಮಹತ್ಯೆಗಳು ಹೀಗೆ ಅಸಂಖ್ಯಾತವಾಗಿ ನಡೆದು ದಾಖಲಾಗದೆ ಹೋಗುತ್ತಿರುವುದರ ನಡುವೆಯೇ ಕಳೆದ ವರ್ಷ ಸಾವಿರಕ್ಕೂ ಮೀರಿ ರೈತರು ಆತ್ಮಹತ್ಯೆ ಮಾಡಿಕೊಂಡರೆಂದು ದಾಖಲೆಗಳು ಹೇಳುತ್ತಿವೆ. ದಿಕ್ಕೆಡಿಸುವ ಮಾಹಿತಿಯೆಂದರೆ ಹತ್ತಿರತ್ತಿರ ನೂರು ಜನ ದಲಿತ ರೈತರು ಆತ್ಮಹತ್ಯೆ ಮಾಡಿಕೊಂಡರು. ದೇಶದಲ್ಲಿ ಕಳೆದೆರಡು ದಶಕಗಳಿಂದ ಸುಮಾರು 5 ಲಕ್ಷ ರೈತರು ಆತ್ಮಹತ್ಯೆ ಮಾಡಿಕೊಂಡಿದ್ದಾರೆ. ತೊಂಬತ್ತರ ದಶಕದಿಂದ ಆರಂಭಗೊಂಡ ಈ ಬಿಕ್ಕಟ್ಟಿನಲ್ಲಿ ದಲಿತ ರೈತರ ಸಾವುಗಳು ಸಮಾಜದ ದುರ್ದೆಸೆಯ ಪಥವನ್ನು ತೋರಿಸುತ್ತಿವೆ. ಶತಮಾನಗಳ ಕಾಲ ಹಸಿವು, ಅವಮಾನಗಳನ್ನು ಉಂಡು, ಹೊದ್ದು ತರತಮ್ಯದ ನಿಯಮಗಳನ್ನು ಪ್ರಶ್ನಿಸದೆ ಬದುಕಿದ್ದ ಸಮುದಾಯಗಳು ಆಧುನಿಕ ಸಂವಿಧಾನದ ಕಾರಣಕ್ಕೆ ಒಂದಿಷ್ಟು ಭೂಮಿ ಪಡೆದು ರೈತರಾದ ಈ ವರ್ಗಗಳನ್ನೂ ಕೃಷಿ ಬಲಿ ಪಡೆಯುತ್ತಿದೆಯೆಂದರೆ, ದಡ್ಡರಿಗೂ ಅರ್ಥವಾಗುವ ಕಠೋರ ಸತ್ಯ ಕೃಷಿ ಬಿಕ್ಕಟ್ಟಿನಲ್ಲಿದೆ ಎಂಬುದು ಮಾತ್ರ.ಹಾಗಾಗಿಯೇ ರೈತರು ನರಕ ಶೂಲಕ್ಕೆ ಸಿಕ್ಕಿದವರಂತೆ ಉಪ್ಪಾಗಿ ಉದುರಿ ಹೋಗುತ್ತಿದ್ದಾರೆ.
  ಇದು ಸಾಲದೆಂಬಂತೆ ಕಳೆದೆರಡು ವರ್ಷಗಳಿಂದ ಅಧಿಕಾರಿಗಳು, ಸರಕಾರಿ ನೌಕರರು ಹಾಗೂ ಬದುಕಿನ ಕುರಿತು ಸಣ್ಣ ಭದ್ರತೆ ಇರುವ ಜನರು ಮಾಡಿಕೊಳ್ಳುತ್ತಿರುವ ಹತ್ಯೆಗಳನ್ನು ಗಮನಿಸಿದರೆ,ಆಧುನಿಕ ನಾಗರಿಕತೆಗಳು ಎಂಥದೋ ಸಂಕಟದಲ್ಲಿರುವಂತೆ ಕಾಣುತ್ತವೆ.
 ಬದುಕಿನ ಕುರಿತು ತೀವ್ರ ಅಕ್ಕರಾಸ್ಥೆಯುಳ್ಳ ಯಯಾತಿಯ ಬಹುಕಾಲ ಬದುಕಬೇಕೆಂಬ ಮನಸ್ಥಿತಿಯೊಂದು ಉತ್ಕಟವಾಗಿರುತ್ತದೆಂದು ಅಂದುಕೊಳ್ಳುವಾಗಲೆ ಅಲ್ಲಿದೆ ನಮ್ಮ ಮನೆ ಇಲ್ಲಿ ಬಂದೆ ಸುಮ್ಮನೆ ಎಂಬಂತೆ ಕ್ಷಣಾರ್ಧದಲ್ಲಿ ಪ್ರಯಾಣ ಮುಗಿಸಿ ಎದ್ದು ಬಿಡುವರಲ್ಲ! ಇದಕ್ಕೆ ಕಾರಣಗಳೇನು? ಎಂಬುದಕ್ಕೆ ಹಲವು ಚಿಂತಕರು, ಧಾರ್ಮಿಕ ಪಂಡಿತರು ತಲೆ ಕೆಡಿಸಿಕೊಂಡಿದ್ದಾರೆ. ಪೂರ್ಣ ಉತ್ತರ ಸಿಕ್ಕಿದೆಯೆನ್ನಿಸುವುದಿಲ್ಲ. ರೈತರ ಆತ್ಮಹತ್ಯೆಗಳ ಕುರಿತು ಗಂಭೀರವಾಗಿ ಅಧ್ಯಯನ ಮಾಡುತ್ತಿರುವ ಗೆಳೆಯರನ್ನು ಕೇಳಿದರೆ, ಅವರು ಶೇ.50-60 ರಷ್ಟು ಜನ ಸಾಲ ಮುಂತಾದ ಕಾರಣಗಳಿಗಾಗಿ ಆತ್ಮಹತ್ಯೆ ಮಾಡಿಕೊಳ್ಳುತ್ತಿರಬಹುದು, ಉಳಿದಂತೆ ಮನುಷ್ಯನ ಸಾಮಾಜೀಕರಣ, ಆರೋಗ್ಯ, ವಿದ್ಯಾಭ್ಯಾಸ, ಹಬ್ಬ-ಹರಿದಿನ, ಬೀಗರ ಊಟ, ಕೋರ್ಟು-ಕಚೇರಿಗಳ ಕಾರಣ, ಸಾಮಾಜಿಕ ಅವಮಾನ ಹೀಗೆ ಪಟ್ಟಿ ಮಾಡುತ್ತಾ ಹೋಗುತ್ತಾರೆ. ಆಧುನಿಕ ಸವಲತ್ತುಗಳನ್ನು ನಿರಾಕರಿಸಿ ಬದುಕಿದರೆ ಏನು ಸಮಸ್ಯೆ? ಮಕ್ಕಳನ್ನು ಸರಕಾರಿ ಶಾಲೆಗಳಲ್ಲಿ ಓದಿಸಲು ಏನು ಧಾಡಿ? ಮದುವೆಯನ್ನು ಅಷ್ಟೊಂದು ಸಾಲ ಮಾಡಿ ಯಾಕೆ ಮಾಡಬೇಕಿತ್ತು ಎಂದು ವಿದ್ಯಾವಂತರೆನ್ನಿಸಿಕೊಂಡವರೂ ಸುಲಭವಾಗಿ ಆಡಿಬಿಡುತ್ತಾರೆ.ಅವರಿಗೆ ತಮ್ಮ ಮಾತಿನ ಹಿಂದಿರುವುದು ಕ್ರೌರ್ಯವೆಂದು ಅನ್ನಿಸುವುದೇ ಇಲ್ಲ.
 ಸರಕಾರಿ ನೌಕರರದೂ ಇದಕ್ಕಿಂತ ಭಿನ್ನ ಕಥೆಯೆನ್ನಿಸುವುದಿಲ್ಲ. ಇಲಾಖೆಯಲ್ಲಿ ಅಸ್ಮಿತೆಯ ಸಮಸ್ಯೆ, ತನ್ನ ಕುಟುಂಬ ನಿರೀಕ್ಷಿಸಿದಂತೆ ಜೀವಿಸಲಾಗದ ಅಥವಾ ವರ್ತಿಸಲಾಗದ ಸಂಕಟ. ಇಲಾಖೆಯ ಶಿಸ್ತುಕ್ರಮ ಮುಂತಾದವು ತಕ್ಷಣ ವಿದ್ಯುನ್ಮಾನ ಮಾಧ್ಯಮಗಳಲ್ಲಿ ಪ್ರಕಟವಾಗುತ್ತಿ ದ್ದಂತೆ ಮನಸ್ಸಿಗಾದ ಕಹಿಯನ್ನು ಅರಗಿಸಿಕೊಳ್ಳುವ, ಸಮಾಜವನ್ನು ಎದುರಿಸುವ ಮಾನಸಿಕ ಸಿದ್ಧತೆ ಮಾಡಿಕೊಳ್ಳುವ ಮೊದಲೆ ವಿಚಾರ ಜಗಜ್ಜಾಹೀರಾ ಗುತ್ತದೆ. ಹೀಗೆ ವ್ಯಕ್ತಿಗತ ಅವಮಾನವೊಂದು ಸಾರ್ವಜನಿಕಗೊಳ್ಳುತ್ತಿದ್ದಂತೆ ಬದುಕಿನ ಅಂತಿಮ ತೀರ್ಮಾನ ತೆಗೆದುಕೊಳ್ಳುತ್ತಿರುವುದು ಕಾಣುತ್ತಿದೆ.
ದಾರಿ ಹೋಕರನ್ನು ದೋಚಿ,ತಲೆ ಒಡೆದು ಬದು ಕುತ್ತಿದ್ದ ವಾಲ್ಮೀಕಿಯಂಥವರ ಪಾಪಗಳನ್ನು ಹೆಂಡತಿ ಮಕ್ಕಳು ಹಂಚಿಕೊಳ್ಳಲು ನಿರಾಕರಿಸುತ್ತಿ ದ್ದಂತೆ ಮನಸ್ಸು ತಳಮಳಿಸಿ ಹುತ್ತಗಟ್ಟಿ ಅರಿವಿಗೆ ಮತ್ತು ಕರುಣೆಗೆ ಹಾತೊರೆದು ಬದುಕು ಅರ್ಥಪೂರ್ಣವಾಗುತ್ತಾ ಹೋಗುತ್ತದೆ. ಇಂಥದೊಂದು ಏಕಾಂತ, ಮಾಗುವಿಕೆಗೆ ಬೇಕಾದ ಸಾವಧಾನವೊಂದನ್ನು ವಿದ್ಯನ್ಮಾನ ಮಾಧ್ಯಮಗಳು ಕೊಂದು ಹಾಕಿ ಬಿಟ್ಟಿವೆಯೆನ್ನಿಸುತ್ತದೆ. ಕೊಲೆಗಡುಕನೊಬ್ಬ, ದರೋಡೆಕೋರನೊಬ್ಬ ಮಹಾಕವಿಯಾಗಲು ಅವಕಾಶ ಕಲ್ಪಿಸಿಕೊಟ್ಟ ಪರಂಪರೆಗಳಿಗಿದ್ದ ವಿವೇಕಗಳು ಎಲ್ಲಿ ಹೋದವು?
 ಭಾರತದ ಜನಮಾನಸದ ಮಟ್ಟಿಗೆ ಮೊದಲ ಆತ್ಮಹತ್ಯೆಯ ಪೌರಾಣಿಕ ಮಾತು ಬಹುಶಃ ದಾಕ್ಷಾಯಿಣಿಯದು. ನಂತರ, ಸೀತೆ ಮತ್ತು ಅಂಬೆಯರವು. ಮೂವರೂ ಹೆಣ್ಣುಗಳೇ. ತಾನು ಮೆಚ್ಚಿರುವವನನ್ನು ಅವಮಾನಿಸಿದ ತಂದೆ ದಕ್ಷನ ಉರಿವ ಯಜ್ಞದ ಕುಂಡಕ್ಕೆ ಹಾರಿ ದಾಕ್ಷಾಯಿಣಿ ಜೀವ ತೆಗೆದುಕೊಳ್ಳುತ್ತಾಳೆ. ತನ್ನ ನಡತೆಯನ್ನು ಅವಮಾನಿಸುವ ಗಂಡನ ಎದುರು ಸೀತೆ ಜೀವ ಕಳೆದುಕೊಳ್ಳುತ್ತಾಳೆ.ಮೋಹಿತಳಾದ ಅಂಬೆಯನ್ನು ಭೀಷ್ಮ ನಿರಾಕರಿಸಿ ದಾಗ ಆಕೆಯೂ ಆತ್ಮಹತ್ಯೆ ಮಾಡಿಕೊಳ್ಳುತ್ತಾಳೆ. ಈ ಮೂರೂ ಉದಾಹರಣೆಗಳೂ ಸಹ ಸಾಮಾಜಿಕ- ರಾಜಕೀಯ-ಅಸ್ತಿತ್ವಗಳ ಬಿಕ್ಕಟ್ಟಿನ ಕಥನಗಳಾಗಿ ಅಪಾರ ಒಳಗುಟ್ಟುಗಳನ್ನು ಒಡಲೊಳಗಿಟ್ಟಕೊಂಡು ಪುನಾರಾವರ್ತನೆಯಾಗುತ್ತಿವೆ.

ಅಂಬೆ ಮತ್ತು ದಾಕ್ಷಾಯಿಣಿಯರು ಬಹುಶಃ ತಮ್ಮ ಕುದಿವ ಯೌವ್ವನದ ದಿನಗಳಲ್ಲಿ ಹೀಗೆ ವರ್ತಿಸಿ ರಬಹುದು. ಸೀತೆಯದು ಹಾಗಲ್ಲ. ಆಕೆ ಎರಡು ಮಕ್ಕಳ ತಾಯಿ.ಮಕ್ಕಳು ತಂದೆಯೊಡನೆ ಯುದ್ಧ ಮಾಡುವಷ್ಟು ಶಕ್ತರಾದರು ಎಂದ ಕೂಡಲೇ ತನ್ನ ಕರ್ತವ್ಯ ಮುಗಿಯಿತೆಂದು ಬಾಯ್ತೆರೆದ ಭೂಮಿಯೊಳಗೆ ಹುಗಿದು ಹೋಗುತ್ತಾಳೆ.ಕುತೂಹಲದ ವಿಚಾರವೆಂದರೆ ಸೂರ್ಯ ವಂಶದ ಸೊಸೆಯಾದ ಈಕೆ ಮೊದಲಿಗೆ ಅಗ್ನಿಪ್ರವೇಶ ಮಾಡುತ್ತಾಳೆ. ಎರಡನೇ ಬಾರಿ ಭೂಮಿ ಪಾಲಾಗುತ್ತಾಳೆ. ಬೆಂಕಿಯಲ್ಲಿ ದಹಿಸುವುದು ಮತ್ತು ಹೂಳುವುದು ಎರಡು ವಿಭಿನ್ನ ಸಂಸ್ಕೃತಿಗಳನ್ನು ಪ್ರತಿನಿಧಿಸುವಂತೆ ಕಾಣುತ್ತವೆ.ಈ ಕುರಿತು ಇನ್ನಷ್ಟು ಅಧ್ಯಯನದ ಅಗತ್ಯವಿದೆ.
ಅಂಬೆ ದಾಕ್ಷಾಯಿಣಿಯ ವಿಚಾರವನ್ನು ಪ್ರಾಯ್ಡಾಗೆ ನೀಡಿದರೆ ಆತ ಇದನ್ನು ಮನುಷ್ಯನೊಳಗಿನ ವಾಂಛೆ ತೃಪ್ತಗೊಳ್ಳದ ಸ್ಥಿತಿ ಎನ್ನಬಹುದು.ಶೇಕ್ಸ್‌ಪಿಯರ್‌ನಿಗೆ ನೀಡಿದರೆ ಆತ ದಾಕ್ಷಾಯಿಣಿಯ ಕಥೆಯನ್ನು ಆರ್ಯ-ದ್ರಾವಿಡ ಸಂಘರ್ಷದ ಕಥೆಯನ್ನು ಮುಖ್ಯ ಭೂಮಿಕೆಗೆ ತರಬಹುದು. ತಂದೆ ಮಗಳ ಆಸಕ್ತಿಗಳ ಸಂಘರ್ಷ ಎಂದೆಲ್ಲ ಚರ್ಚಿಸಲು ಸಾಧ್ಯವಿದೆ. ಅಂಬೆಯ ಕಥೆಯೂ ಹಾಗೆಯೇ. ತೌಲನಿಕವಾಗಿ ತುಸು ಮಟ್ಟಿಗಾದರೂ ರಾಮಾಯಣದ ಕಥೆಗೆ ಸಾಮ್ಯವಿರುವ ಗ್ರೀಕಿನ ‘ಹೆಲನ್’ ಅವಮಾನಿತಳಾದಾಗ ಆಕೆ ಆತ್ಮಹತ್ಯೆಯನ್ನೇನೂ ಮಾಡಿಕೊಳ್ಳುವುದಿಲ್ಲ.ಇವುಗಳನ್ನು ಸಂಸ್ಕೃತಿಗಳ ರಾಜಕಾರಣದ ಸಂಘರ್ಷ ಎನ್ನಬಹುದು.
 ಚರಿತ್ರೆಯತ್ತ ನೋಡಿದರೆ, ಊಳಿಗಮಾನ್ಯ ಕಾಲಾವಧಿಯಲ್ಲಿ ಸಂಭವಿಸುವ ಸ್ವ ಹತ್ಯೆಗಳು ಆತ್ಮಹತ್ಯೆಗಳೋ, ಆತ್ಮಾಹುತಿಗಳೋ, ರಾಜಕೀಯ- ಸಾಂಸ್ಕೃತಿಕ ಕೊಲೆಗಳೋ ಎಂಬ ಗೊಂದಲಗಳಿವೆ. ಚರಿತ್ರಕಾರ ಇರ್ಫಾನ್ ಹಬೀಬ್ ಪ್ರಕಾರ ಸತಿ ಹೋಗುವ ದಾಖಲೆ ಸಿಗುವುದು ಕ್ರಿ.ಶ.6ನೆ ಶತಮಾನದ ಆಸುಪಾಸಿಗೆ ಎನ್ನುತ್ತಾರೆ.ಆದರೆ ಮಹಾಭಾರತದ ಮಾದ್ರಿ ಪಾಂಡುವಿನ ಜೊತೆ ಸಹಗಮನ ಮಾಡುವ ಕಥೆಗಳೂ ದಾಖಲಾಗಿವೆ. (ಚಿತೆಗೆ ಬೆಂಕಿ ಹಚ್ಚುವ ಸಮುದಾಯಗಳಲ್ಲಿ ಮಾತ್ರ ಸತಿಹೋಗುವ ಪದ್ಧತಿ ಇದೆಯೇ? ಎಂಬ ಕುತೂಹಲವಿದೆ) ಸತಿಪದ್ಧತಿಯನ್ನು ಆತ್ಮಹತ್ಯೆಯೆಂದು ಹೇಗಾದರೂ ಕರೆಯುವುವುದು? ದಾಖಲೆಗಳಲ್ಲಿ ಬರುವ ಗರುಡರ ಸ್ವಹತ್ಯೆಗಳು, (ಯುದ್ಧಗಳಲ್ಲಿ ಯುದ್ಧಗಳಲ್ಲದ ಸಂದರ್ಭಗಳಲ್ಲಿಯೂ) ಮಡಿದ ಒಡೆಯನ ಜೊತೆ ಜೀವ ತೆಗೆದುಕೊಳ್ಳುವ ಸ್ವಾಮಿ ನಿಷ್ಠರ ಸ್ವಹತ್ಯೆಗಳು ಕೇವಲ ಆತ್ಮಹತ್ಯೆಗಳೇ? ಇಹ-ಪರ, ಸ್ವರ್ಗ-ನರಕಗಳ ಕುರಿತು, ಸಿದ್ಧಾಂತ ಕಟ್ಟಿ ಸಾಯುವ ಮನಸ್ಥಿತಿ ನಿರ್ಮಿಸುವುದು ಕೊಲೆಯಲ್ಲವೇ?
ಆಧುನಿಕ ಸಂದರ್ಭದಲ್ಲಿ ಶತ್ರುವಿಗೆ ಸಿಗಬಾರದೆಂದು ಸೈನೈಡ್ ತಿಂದವರು, ಆತ್ಮಾಹುತಿ ಬಾಂಬರುಗಳಾದವರ ಸಾವುಗಳೂ ಆತ್ಮಹತ್ಯೆಗಳೇ? ರಾಷ್ಟ್ರ-ರಾಷ್ಟ್ರೀಯತೆಗಳ ರಾಜಕೀಯ ಸಿದ್ಧಾಂತಗಳ ಸಂಘರ್ಷದ ಯಜ್ಞಕ್ಕಾಗಿ ನಡೆದ ಕೊಲೆಗಳಲ್ಲವೇ ಇವು? ಅತ್ಯಂತ ಸಂಕೀರ್ಣ ವಾದ ಪ್ರಶ್ನೆಗಳಿವು.ಆದರೆ ಜಗತ್ತಿನ ಎಲ್ಲ ನಾಗರಿಕತೆಗಳೂ ಆತ್ಮಹತ್ಯೆಯನ್ನು ಮಹಾಪಾಪದ ಕೃತ್ಯವೆಂದು ಭಾವಿಸುತ್ತವೆ ಮತ್ತು ಬೋಧಿಸುತ್ತವೆ.ಆದರೆ ಆತ್ಮಹತ್ಯೆಗಳು ಮಾತ್ರ ನಿರಾತಂಕವಾಗಿ ನಡೆಯುತ್ತಿವೆ. ಮೇಲಿನೆಲ್ಲ ಉದಾಹರಣೆಗಳನ್ನು ಗಮನಿಸಿದರೆ ಅವು ಇಬ್ಬಂದಿತನದಲ್ಲಿ ವರ್ತಿಸುತ್ತವೆ ಎನ್ನಿಸುತ್ತದೆ.
 ಅಂಕಿ ಸಂಖ್ಯೆಗಳನ್ನು ನೋಡಿದರೆ ಆತ್ಮ ಹತ್ಯೆಗಳ ಕುರಿತಂತೆ ಕೆಲವು ಕುತೂಹಲಕಾರಿ ಅಂಶಗಳು ಸಿಗುತ್ತವೆ. 15-29 ವಯೋಮಾನದವರಲ್ಲಿ ಒಂದು ಲಕ್ಷ ಜನಸಂಖ್ಯೆಗೆ 35 ಜನ ಗಂಡು ಹೆಣ್ಣುಗಳು ಆತ್ಮಹತ್ಯೆ ಮಾಡಿಕೊಳ್ಳುತ್ತಿದ್ದಾರೆ. ಈ ವಯೋಮಾನದವರಲ್ಲಿ ಲಿಂಗ ವ್ಯತ್ಯಾಸವೇನೂ ಇಲ್ಲ. 30-49 ರ ವಯೋಮಾನದವರಲ್ಲಿ 38 (ಗಂಡು), 18 (ಹೆಣ್ಣು), 50-69ರ ವಯೋಮಾನದಲ್ಲಿ 29 ಗಂಡು 11 ಹೆಣ್ಣು, 70 ರ ನಂತರ 11ಹೆಣ್ಣು, 33 ಗಂಡುರಷ್ಟು ಸಂಖ್ಯೆಯಲ್ಲಿ ಆತ್ಮಹತ್ಯೆ ಮಾಡಿಕೊಳ್ಳುತ್ತಿದ್ದಾರೆ. (2013 ರ ಸ್ಕ್ರಾಲ್.ಇನ್ ಪತ್ರಿಕೆಯ ಅಂತರ್ಜಾಲದ ಮಾಹಿತಿ) ಇದನ್ನು ತುಸು ವಿಸ್ತರಿಸಿದರೆ ಕುಟುಂಬದ ಜವಾಬ್ದಾರಿಯು ಆರಂಭವಾಗುತ್ತಿದ್ದಂತೆ ಹೆಣ್ಣು ಬದುಕಿನ ಕುರಿತು ಹೆಚ್ಚು ಜಾಗೃತಳಾಗುತ್ತಾಳೆ. ಇಲ್ಲಿ ಅವಳ ಆದಿಮವಾದ ರಕ್ಷಕ ಪ್ರವೃತ್ತಿ ಕ್ರಿಯಾಶೀಲವಾಗುತ್ತದೆ. ಗಂಡು ಉಂಡು ಎದ್ದು ಹೋಗುವ ಕಾವ್ಯಗಳ ಪಾತ್ರದಂತೆಯೇ ಎಂಬುದನ್ನು ಈ ಅಂಕಿ ಅಂಶಗಳು ಸಮರ್ಥಿಸುವಂತಿವೆ.
ಭಾರತದ ರಾಜ್ಯವಾರು ಅಂಕಿ ಅಂಶಗಳನ್ನು ನೋಡಿದರೆ ಅಭಿವೃದ್ಧಿಗೂ ಆತ್ಮಹತ್ಯೆಗಳಿಗೂ ಸಣ್ಣ ಪ್ರಮಾಣದ ಸಂಬಂಧವಿರುವುದು ಕಾಣುತ್ತದೆ. ಕೈಗಾರಿಕೀಕರಣದಲ್ಲಿ ಮುಂದೆ ಇರುವ, ಜಗತ್ತಿನ ಸಂಸ್ಕೃತಿಗಳ ಜೊತೆ ಹೆಚ್ಚು ಸಂವಾದ ಮಾಡುವ ರಾಜ್ಯಗಳಲ್ಲಿ ತುಸು ಹೆಚ್ಚು ಎಂದು ಕಾಣುತ್ತದೆ. ಕುತೂಹಲಕ್ಕೆ ಗಮನಿಸಿದರೆ, ಮಹಾರಾಷ್ಟ್ರ ಶೇ.43.2, ತಮಿಳುನಾಡು ಶೇ.24.9, ಕೇರಳ ಶೇ.24.3, ತ್ರಿಪುರಾ ಶೇ.23, ಛತ್ತೀಸ್‌ಗಡ ಶೇ.22.9, ಕರ್ನಾಟಕ ಶೇ.21.2, ಗುಜರಾತ್ ಶೇ.11.8, ಬಿಹಾರ ಶೇ.0.8 ಪಂಜಾಬ್ ಶೇ.3.7, ಪಾಂಡಿಚೆರಿ ಶೇ.36.8, ಗೋವಾ ಶೇ.15.8, ಚಂಡಿಗಡ ಶೇ.7.4 ಮಾಹಿತಿಗಾಗಿ ನೋಡಿ ದಿನಾಂಕ ಎನ್ಸಿಆರ್ಬಿ ದಾಖಲೆ 21.4.2014 ಈ ಮಾಹಿತಿಯಂತೆ ಕೇಂದ್ರಾಡಳಿತ ಪ್ರದೇಶಗಳಲ್ಲಿ ಆತ್ಮಹತ್ಯೆಗಳ ಪ್ರಮಾಣ ಹೆಚ್ಚು. ಬಿಮಾರು ರಾಜ್ಯಗಳಲ್ಲಿ ರಾಷ್ಟ್ರೀಯ ಸರಾಸರಿಗಿಂತ ಕಡಿಮೆಯಿವೆ.
ಆತ್ಮಹತ್ಯೆ; ಕೆಲವು ಸೈದ್ಧಾಂತಿಕ ವಿಚಾರಗಳು
ಆತ್ಮಹತ್ಯೆಗಳ ಕುರಿತು ಮುಖ್ಯವಾಗಿ ರಾಜಕೀಯ, ಆರ್ಥಿಕ, ಸಾಂಸ್ಕೃತಿಕ, ಮಾಧ್ಯಮವಾದಗಳನ್ನು ಆಧರಿಸಿ ಈ ವಿಷಯವನ್ನು ಚರ್ಚಿಸಬಹುದು.ಮೊದಲಿಗೆ ಸಮಾಜಶಾಸ್ತ್ರೀಯವಾದ ತತ್ವಗಳ ಬೆಳಕಿನಲ್ಲಿ ಈ ಕುರಿತು ಸಂಶೋಧನೆಗಳು ನಡೆದಿರುವುದರಿಂದ ಅದರ ಆಧಾರದ ಮೇಲೆ ಚರ್ಚಿಸಲಾಗುವುದು.
ಆತ್ಮಹತ್ಯೆಗಳ ಕುರಿತು ಇದುವರೆವಿಗೂ ಲಭ್ಯವಿರುವ ಅತ್ಯಂತ ಮುಖ್ಯವಾದ ಪಠ್ಯ ಫ್ರೆಂಚ್ ಸಮಾಜಶಾಸ್ತ್ರಜ್ಞ ಎಮಿಲಿ ಡರ್ಖೀಮ್‌ನ suicide, [a study in sociology] ಶ್ರಿಕೃತಿ. 1897ರಷ್ಟು ಹಿಂದೆಯೇ ಯುರೋಪ್ ಮತ್ತು ಆಸ್ಟ್ರೇಲಿಯಾ ಖಂಡಗಳ ಕುರಿತ ಮಾಹಿತಿಯನ್ನು ಆಧರಿಸಿ ಮಾಡಿರುವ ಸಮಾಜ ಶಾಸ್ತ್ರೀಯ ಅಧ್ಯಯನವಿದು. ಇದು ನಮ್ಮ ಹೊಸ ಪೀಳಿಗೆಯ ಸಂಶೋಧಕರಿಗೆ ಇವತ್ತಿನ ಸಂದರ್ಭದಲ್ಲಿ ಮೇಲ್ಪಂಕ್ತಿಯಾಗುವಂತಿದೆ. ಪಶ್ಚಿಮದ ವಿದ್ವಾಂಸರ ಥಿಯರಿಗಳನ್ನು ಹೇಳುವ ಅಕಾಡಮಿಕ್ ಸಮಾಜ ವಿಜ್ಞಾನಿಗಳ ಟ್ರ್ಯಾಪಿನಿಂದ ಹೊರ ಬರಬೇಕಾದ ಅನಿವಾರ್ಯತೆಯೂ ಇದೆ. ದೇಶದುದ್ದಗಲಕ್ಕೂ ರೈತರ, ಕಾರ್ಮಿಕರ, ಯುವಕರ, ನೌಕರರ ಆತ್ಮಹತ್ಯೆಗಳು ತೀವ್ರಗೊಂಡಿದ್ದರೂ ಈ ಕುರಿತಂತೆ ಗಂಭೀರವಾದ ಅಧ್ಯಯನಗಳು ನಡೆಯದಿರುವುದಕ್ಕೆ ಏನು ಹೇಳುವುದು? ಡರ್ಖೀಮ್ ಆರ್ಥಿಕ, ಧಾರ್ಮಿಕ, ವೈವಾಹಿಕ, ಸೈನಿಕ,ಮಾನಸಿಕ ಹಾಗೂ ಪ್ರಾಕೃತಿಕ ಕಾರಣಗಳು ಹೇಗೆ ಮನುಷ್ಯನ ನಡೆಯನ್ನು ನಿಯಂತ್ರಿಸುತ್ತವೆ ಎಂದು ವಿವರಿಸುತ್ತಾನೆ. ವಸಾಹತುವಾದ ಮತ್ತು ಯುರೋಪಿನ ಬಂಡವಾಳಶಾಹಿ ಗುಣ ತೀವ್ರ ಸ್ವರೂಪದಲ್ಲಿದ್ದ ದಿನಗಳ ಮಾಹಿತಿಯನ್ನು ಆಧರಿಸಿ ನಡೆದಿರುವ ವಿಶ್ಲೇಷಣೆಯಾದ್ದರಿಂದ ಅವನ ಪ್ರಮೇಯಗಳಿಗೆ ಕೆಲವು ಮಿತಿಗಳಿವೆ. ಆಧುನಿಕ ಪ್ರಭುತ್ವಗಳ ರಾಜಕಾರಣವಿನ್ನೂ ಶೈಶವಾವಸ್ಥೆಯಲ್ಲಿರುವಾಗಲೇ ರೂಪುಗೊಂಡ ಸಿದ್ಧಾಂತವಿದು. ಡರ್ಖೀಮ್ ತನ್ನ ಅಧ್ಯಯನದಲ್ಲಿ ಮುಖ್ಯವಾಗಿ ನಾಲ್ಕು ಪ್ರಮೇಯಗಳನ್ನು ಮಂಡಿಸುತ್ತಾನೆ.
 1.ಅಹಂವಾದಿ ಆತ್ಮಹತ್ಯೆಗಳು
 2.ಪರಹಿತವಾದಿ ಆತ್ಮಹತ್ಯೆಗಳು
 3.ಅಸಾಮಾಜಿಕರ ಆತ್ಮಹತ್ಯೆಗಳು
 4.ವಿಧಿವಾದಿ ಆತ್ಮಹತ್ಯೆಗಳೆಂದು ವಿಬಾಗಿಸುತ್ತಾನೆ.
 ಇವುಗಳ ಅನುಕರಣವಾದವೂ ಕ್ರಿಯಾಶೀಲ ವಾಗಿರುವುದನ್ನೂ ಪ್ರಸ್ತಾಪಿಸುತ್ತಾನೆ. ಫ್ರಾನ್ಸಿನ ಯಹೂದಿ ಕುಟುಂಬದಲ್ಲಿ ಹುಟ್ಟಿದ ಈತ ಆಧುನಿಕತೆ ಮತ್ತು ಕೈಗಾರಿಕೀಕರಣಗಳು ಸಮಾಜದ ನೈತಿಕ ಸ್ವಾಸ್ಥ್ಯವನ್ನು ಕೊಂದು ಹಾಕುತ್ತವೆ ಎಂದು ಭಾವಿಸಿಯೇ ತನ್ನ ಪ್ರಮೇಯಗಳನ್ನು ರೂಪಿಸಿದ.
  ಡರ್ಖೀಮನ ವಿಶ್ಲೇಷಣೆಗಳ ಪ್ರಕಾರ ಮನುಷ್ಯನ ಆತ್ಮಹತ್ಯೆಗಳ ಹಿಂದೆ ಅನುಕರಣಾವಾದದ ಪ್ರಭಾವವನ್ನು ವಿವರಿಸುತ್ತಾನೆ. ಪೆರುವಿಯನ್ನರು ಮತ್ತು ಮೆಕ್ಸಿಕನ್ನರು ತಮ್ಮ ಪವಿತ್ರ ಪೂಜಾಸ್ಥಳ ನಾಶವಾದ್ದರಿಂದ ಸಾಮೂಹಿಕ ಆತ್ಮಹತ್ಯೆ ಮಾಡಿಕೊಳ್ಳುತ್ತಾರೆಂದು ದಾಖಲಿಸುತ್ತಾನೆ.ಈ ಜನಾಂಗೀಯ ಸ್ವ-ನಾಶವು ಯಾವುದೇ ಕ್ರೂರ ದಾಳಿ ಕೋರರ ಕತ್ತಿ ಗುರಾಣಿಗಳಿಂದ ಸಂಭವಿಸಿದ ಸಾವುಗಳಿಗಿಂತ ಭೀಕರ (ಪು.141, suicide, [a study in sociology ಎನ್ನುತ್ತಾನೆ.
 ನಿಸರ್ಗದ cosmic ಪ್ರಭಾವವು ಸಹ ಗಮನಾರ್ಹ ಕಾರಣ ಎಂಬುದನ್ನು ಕಂಡುಕೊಳ್ಳುತ್ತಾನೆ. ಪ್ರಕೃತಿ ತೀವ್ರ ಸ್ವರೂಪದ ಬಿಗುತನದಿಂದ ಕೂಡಿರುವ ದಿನಗಳಲ್ಲಿ ಈ ಪ್ರಮಾಣ ಹೆಚ್ಚು ಎಂದು ಸಾಧಿಸುತ್ತಾನೆ. ಅಂದರೆ ತೀವ್ರ ಚಳಿಗಾಲ ಮತ್ತು ತೀವ್ರ ಬೇಸಿಗೆಯ ದಿನಗಳಲ್ಲಿ ಈ ಸಾವುಗಳು ಹೆಚ್ಚು. ಬದಲಾಗಿ ವಸಂತ ಮಾಸದಲ್ಲಿ ಆಶ್ಚರ್ಯವೆನ್ನಿಸುವಷ್ಟು ಕಡಿಮೆ. ರವಿವಾರಗಳಂದು ಹೆಂಗಸರ ಆತ್ಮಹತ್ಯೆಗಳು ಹೆಚ್ಚು ಎಂದು ವಿವರಿಸುತ್ತಾನೆ. ಇಷ್ಟಾದ ಮೇಲೂ ಆತ್ಮಹತ್ಯೆ ಎಂದರೇನು? ಎಂಬ ಪ್ರಶ್ನೆ ಹುಟ್ಟುತ್ತದೆ. ಇದಕ್ಕೆ ಡರ್ಖೀಮನ ಉತ್ತರ ಹೀಗಿದೆ. ಆತ್ಮಹತ್ಯೆಯೆಂಬುದು ಒಂದು ರೀತಿಯ ಸಾವು, ಅದು ತತ್‌ಕ್ಷಣದ ಘಟನೆಯ ಫಲಿತಾಂಶವಾಗಿರುತ್ತದೆ.ಅದನ್ನು ಇತ್ಯಾತ್ಮಕ ಗುಂಡಿಟ್ಟು ಕೊಂದುಕೊಳ್ಳು ವುದು ಅಥವಾ ನೇತ್ಯಾತ್ಮಕ ಆಹಾರ ಸೇವಿಸಲು ನಿರಾಕರಿಸುವುದು ಎಂದು ಕರೆಯಬಹುದು. ಹೀಗೆ ವ್ಯಕ್ತಿಯೊಬ್ಬ ಸ್ವತಃ ವ್ಯಕ್ತಿಯೇ ತಂದುಕೊಳ್ಳುವ ಯಾವುದೇ ರೀತಿಯ ಸಾವುಗಳನ್ನು ಆತ್ಮಹತ್ಯೆಗಳೆಂದು ಕರೆಯಬಹುದು. ಆದರೆ ತುಂಬಾ ಸಂಕೀರ್ಣ ವಾದ ಈ ವಿಷಯವನ್ನು ಹೀಗೆ ಸರಳೀಕರಿಸಲಾಗದೆಂಬ ಎಚ್ಚರದಲ್ಲಿ ಸಮಸ್ಯಾತ್ಮಕಗೊಳಿಸುತ್ತಾ ಹೋಗುತ್ತಾನೆ.
ಆತ್ಮಹತ್ಯೆ ಎಂಬ ವಿಷಯದ ಕುರಿತೇ ಭಾರತದಲ್ಲಿ ಜಿಜ್ಞಾಸೆಗಳಿವೆ.ಆತ್ಮವಾದವನ್ನು ನಿರಾಕರಿಸುವ ಭೌತವಾದಿ ಚಿಂತಕರು ಈ ಪದವನ್ನು ಹೇಗೆ ಒಪ್ಪಿಯಾರು? ಆತ್ಮವಾದಿ ಚಿಂತನೆಗಳು ಭೌತವಾದದ ಮೇಲೆ ಯಾಜ್ಞವಲ್ಕನ ಕಾಲದಿಂದಲೇ ಯಜಮಾನಿಕೆ ಆರಂಭಿಸಿದ ಕಾರಣಕ್ಕೆ ಇದು ಸಹಜ ಪದವಾಗಿ ಉಳಿದುಕೊಂಡಿದೆ.ಅನುಕೂಲಕ್ಕಾಗಿ ಈ ಪದವನ್ನು ಆಧರಿಸಿಯೇ ವಿವರಿಸಬಹುದು.
ಡರ್ಖೀಮನ ಪ್ರಮೇಯವನ್ನು ಈ ಕೆಳಗಿನಂತೆ ವಿವರಿಸ ಬಹುದಾಗಿದೆ.

ಎಮಿಲಿ ಡರ್ಖೀಮ್
1. ಅಹಮಿಕೆಯ ಆತ್ಮಹತ್ಯೆಗಳು:
ಈ ನಮೂನೆಯ ಆತ್ಮಹತ್ಯೆಗಳಲ್ಲಿ ಸಮಾಜದ ಸಂರಚನೆ ದುರ್ಬಲವಾಗಿರುತ್ತದೆ.ವ್ಯಕ್ತಿಗೆ ಸಮಾಜದಿಂದ ನೈತಿಕ, ಭಾವನಾತ್ಮಕ ಬೆಂಬಲ ಅಲಭ್ಯವಾಗಿರುತ್ತದೆಯೆಂದು ಭಾವಿಸಲಾ ಗುತ್ತದೆ. ಆತನಿಗೆ ಪರಕೀಯ, ಒಬ್ಬಂಟಿಯೆಂಬ ಭಾವನೆಯು ಕಾಡುತ್ತಿರುತ್ತದೆ. ತಾನು ಅನಾಥನೆಂಬೊಂದು ಭಾವನೆ ಸುಳಿಯತೊಡಗಿದೊಡನೆ ಯಾಕೆ ಬದುಕಿರಬೇಕು?ಎಂಬ ಸಮಸ್ಯೆ ಶುರುವಾಗುತ್ತದೆ. ಈ ಪ್ರಮೇಯವನ್ನು ಸಮರ್ಥಿಸಲು ಡರ್ಖೀಮ್, ಯಹೂದಿ, ಕ್ಯಾಥೋಲಿಕ್ ಮತ್ತು ಪ್ರೊಟೆಸ್ಟೆಂಟ್ ಸಮಾಜವನ್ನಾಧರಿಸಿದ ಮಾಹಿತಿಗಳನ್ನು ವಿಶ್ಲೇಷಿಸುತ್ತಾನೆ. ಅದರ ಪ್ರಕಾರ,ಅತ್ಯಂತ ಗಟ್ಟಿಯಾದ ಸಾಮಾಜಿಕ ಸಂರಚನೆಯುಳ್ಳ ಯಹೂದಿಗಳಲ್ಲಿ ಆತ್ಮಹತ್ಯೆಗಳು ವಿರಳವೆನ್ನಿಸುವಷ್ಟು ಕಡಿಮೆಯೆಂದು ತೋರಿಸುತ್ತಾನೆ. ನಂತರದ ಸ್ಥಾನ ಕ್ಯಾಥೋಲಿಕ್ಕರದು. ಆದರೆ ಸಾಂಪ್ರದಾಯಿಕತೆಯ ವಿರುದ್ಧ ಬಂಡೆದ್ದು ಹೊಸಪಂಥವನ್ನು ಕಟ್ಟಿಕೊಂಡ ಪ್ರೊಟೆಸ್ಟೆಂಟರಲ್ಲಿ ಸಮಾಜ ಮತ್ತು ವ್ಯಕ್ತಿಗಳ ನಡುವಿನ ಸಂಘರ್ಷ ತೀವ್ರ ಸ್ವರೂಪದ್ದು. ಬಹುಪಾಲು ನಗರೀಕರಣಗೊಂಡ ಈ ಸಮುದಾಯಗಳಲ್ಲಿ ಆತ್ಮಹತ್ಯೆಗಳು ಹೆಚ್ಚು ಎಂದು ಸಮಸ್ಯಾತ್ಮಕಗೊಳಿಸಿ ನೋಡುತ್ತಾನೆ. ಬ್ರಿಟನ್‌ನ ಬಹುಸಂಖ್ಯಾತ ಸಮಾಜದ ಪ್ರೊಟೆಸ್ಟೆಂಟರಲ್ಲಿ ಆತ್ಮಹತ್ಯೆಗಳು ಕಡಿಮೆ ಎನ್ನುತ್ತಾನೆ. ಡರ್ಖೀಮ್ ದೊಡ್ಡ ಇಂಟಲೆಕ್ಚುವಲ್ ಆಗುವುದೇ ಇಲ್ಲಿ ತನ್ನ ಪ್ರಮೇಯಗಳಿಗೆ ಢಿಕ್ಕಿ ಹೊಡೆಯುವ ಸಂಗತಿಗಳನ್ನು ಬೈಪಾಸು ಮಾಡದೇ ವಿವರಿಸುತ್ತಾನೆ.
 ಅತ್ಯಂತ ಧಾರ್ಮಿಕವೆನ್ನಿಸುವ ಈ ಪ್ರಮೇಯವನ್ನು ಅರ್ಥ ಮಾಡಿಕೊಳ್ಳಬೇಕೆಂದರೆ ಫ್ರಾನ್ಸಿನ ‘ಅಸ್ತಿತ್ವವಾದಿ’ ಚಿಂತನೆಗಳನ್ನು ಪರಿಶೀಲಿಸಬೇಕೆನ್ನಿಸುತ್ತದೆ. ಸಾರ್ತ್ರನ ‘ಗಾಜಿನ ಕೋಣೆ’ಯ ಉದಾಹರಣೆ, ಕಮೂನ ‘ಔಟ್ಸೈಡರ್’, ಕಾಪ್ಕ್ಕಾನ ‘ಮೆಟಮಾರ್ಪಸಿಸ್’ ಕಾದಂಬರಿಗಳು ತುಸು ಸಹಾಯಕವೆನ್ನಿಸುತ್ತವೆ. ಇದೆಲ್ಲಕ್ಕಿಂತ ಮಿಗಿಲಾಗಿ ಡರ್ಖೀಮನ ಥಿಯರಿಗೆ ಪೂರಕವೆಂಬಂತಿರುವ ಜರ್ಮನಿಯ ಮತ್ತೊಬ್ಬ ಸಮಾಜಶಾಸ್ತ್ರಜ್ಞ ಮ್ಯಾಕ್ಸ್ ವೆಬರ್‌ನ ಆಧುನಿಕ ಸಮಾಜಶಾಸ್ತ್ರದ ಪಿತಾಮಹರಲ್ಲಿ ಒಬ್ಬ. 1905 ರಲ್ಲಿ protestant ethics and spirit of capitalism ಎಂಬ ಸಮಾಜಶಾಸ್ತ್ರೀಯ ಕೃತಿ ನೆರವಾದೀತು. ಬಂಡವಾಳವು ಸಾವಿರಾರು ವರ್ಷ ಗಳಿಂದ ರೂಢಿಯಲ್ಲಿದ್ದ ಸಾಟಿ ವಿನಿಮಯದಂತಹ ಕ್ರಮಗಳ ಬದಲಾಗಿ, ಅದು ರಾಜಕೀಯ ಬಂಡವಾಳ ಮತ್ತು ಸಾಹಸೀ ಬಂಡವಾಳವಾಗಿ ಮಾರ್ಪಡುವ ಸಂದಿಗ್ಧದಲ್ಲಿ ಕ್ರಿಶ್ಚಿಯಾನಿಟಿಯು ಆಧುನಿಕ ಕೈಗಾರಿಕಾ ರಾಜಕೀಯಕ್ಕೆ ಸಜ್ಜಾಗಲು ಪ್ರೊಟೆಸ್ಟೆಂಟಾಗಿ ಮಾರ್ಪಡುವ ಕ್ರಿಯೆಯನ್ನು ವಿವರಿಸುತ್ತಾನೆ. ನೀಷೆಯ ‘ದೇವರು ಸತ್ತ’ ಎಂಬ ನಿಲುವುಗಳನ್ನು ಸಹ ಈ ಪ್ರಮೇಯಕ್ಕೆ ಪೂರಕವಾಗಿ ನೋಡಬಹುದು. 19 ಮತ್ತು 20ನೆ ಶತಮಾನಗಳ ಅಬ್ಬರದ ನಗರೀಕರಣದೊಂದಿಗೆ ಆರಂಭದೊಂದಿಗೆ ಡರ್ಖೀಮನ ಈ ಆತ್ಮಹತ್ಯಾ ಪ್ರಮೇಯವನ್ನು ಅರ್ಥೈಸಿಕೊಳ್ಳಬಹುದೆನ್ನಿಸುತ್ತದೆ.
2. ಪರಹಿತವಾದಿ ಆತ್ಮಹತ್ಯೆಗಳು:
 ಈ ಕೆಟಗರಿಗೆ ಸೇರಿದ ಮನುಷ್ಯರು ಕಠೋರ ಸಂರಚನೆಯುಳ್ಳ ಸಮಾಜಗಳಿಗೆ ಸೇರಿದವರು.ವ್ಯಕ್ತಿಯ ಯಾವುದೇ ಸ್ವಹಿತಾಸಕ್ತಿ ಇಲ್ಲಿ ನಗಣ್ಯವಾಗಿರುತ್ತದೆ. ಇಲ್ಲಿ ಚರ್ಚ್ ಮುಂತಾದ ಧಾರ್ಮಿಕ ಸಂಸ್ಥೆಗಳು, ಕುಟುಂಬ ಮುಂತಾದ ಪ್ರಾಥಮಿಕ ಸಂಸ್ಥೆಗಳು ಯಜಮಾನಿಕೆಯ ಸ್ಥಾನದಲ್ಲಿರುತ್ತವೆ. ಈ ಸಮಾಜಗಳಲ್ಲಿ ಒಡೆಯನಿಗಾಗಿ ಜೀವ ತೆಗೆದುಕೊಳ್ಳುವ ಸೇವಕರು, ವಯಸ್ಸಾಯಿತೆಂದು ಜೀವ ಕಳೆದುಕೊಳ್ಳುವ ವೃದ್ಧರು (ಸಲ್ಲೇಖನ ವ್ರತ ನೆನಪಾಗುತ್ತದೆ), ಗಂಡ ಸತ್ತನೆಂದು ಉಸಿರು ಕೊನೆಗೊಳ್ಳಿಸಿಕೊಳ್ಳುವ (ಸತಿ)-ಹೆಂಡತಿ ಮುಂತಾದವರು ಈ ಗುಂಪಿಗೆ ಸೇರುತ್ತಾರೆ. ಮಧ್ಯಕಾಲೀನ ಊಳಿಗಮಾನ್ಯ ಸಮಾಜಗಳಲ್ಲಿ ಈ ರೀತಿಯ ಮನಸ್ಥಿತಿಯನ್ನು ಕಾಣಬಹುದು. ‘ಸ್ವ’ದ ನಿರಾಕರಣೆ ಅಥವಾ ತ್ಯಾಗ ಇಲ್ಲಿನ ಪ್ರಮುಖ ಅಂಶ.
 ಆಧುನಿಕ ಸಂದರ್ಭದಲ್ಲಿ ರಾಷ್ಟ್ರೀಯತೆಗಾಗಿ (ರಾಜಕೀಯ ರಾಷ್ಟ್ರೀಯತೆ-ಶ್ರೀಲಂಕಾದ ತಮಿಳು, ಫೆಲೆಸ್ತೀನ್ ಇತ್ಯಾದಿ. ಧಾರ್ಮಿಕ ರಾಷ್ಟ್ರೀಯತೆಗಾಗಿ ಇಸ್ಲಾಮಿಕ್ ಸ್ಟೇಟ್)ಆತ್ಮಾಹುತಿ ಬಾಂಬರುಗಳಾಗುತ್ತಿರುವವರನ್ನು ಇಲ್ಲಿ ಉದಾಹರಿಸಬಹುದೆನ್ನಿಸುತ್ತದೆ. ವಿಪರ್ಯಾಸವೆಂದರೆ ಆ ವ್ಯಕ್ತಿ ಹುಟ್ಟಿದ ಸಮಾಜಗಳು ಆಧುನಿಕ ಸಂದರ್ಭದಲ್ಲಿ ಆತನಿಗೆ ಹುತಾತ್ಮನ(?) ಪಟ್ಟ ಕಟ್ಟುತ್ತವೆ. ದಾಳಿಗೊಳಗಾದ ಸಮಾಜಗಳು ಭಯೋತ್ಪಾದಕನ ಪಟ್ಟ ನೀಡುತ್ತವೆ.ಕೆಲವೊಮ್ಮೆ ಇದು ಸಂಕೀರ್ಣಗೊಂಡು ಅಭಿವ್ಯಕ್ತವಾಗುತ್ತದೆ. (ಈ ಮಾದರಿಯ ಸಾವುಗಳನ್ನು ಆತ್ಮಹತ್ಯೆ ಎನ್ನಬಹುದೇ? ಅವು ರಾಜಕೀಯ ಕೊಲೆಗಳಲ್ಲವೇ? ಎಂಬ ಪ್ರಶ್ನೆಗಳೂ ಇವೆ.)
3. ಅಸಾಮಾಜಿಕರ ಆತ್ಮಹತ್ಯೆಗಳು:
 ಡರ್ಖೀಮ್ ಇದನ್ನು anomismಎನ್ನುತ್ತಾನೆ. ಈ ಪರಿಕಲ್ಪನೆ ಬಹುಶಃ ಅವನದೇ. ಇಲ್ಲಿ ಅಹಂವಾದಿ ಆತ್ಮಹತ್ಯೆಗಳಂತೆ ಸಾಮಾಜಿಕ ವಿಧಿ ನಿಯಮಗಳು ತೀರಾ ತೆಳುರೂಪದಲ್ಲಿರುತ್ತವೆ. ವ್ಯಕ್ತಿ ಅತಿ ಒತ್ತಡದಲ್ಲಿರುತ್ತಾನೆ, ಆರ್ಥಿಕ ಬಿಕ್ಕಟ್ಟು ಮುಂತಾದ ಅವಮಾನಗಳಿಗೆ ವ್ಯಕ್ತಿ ಸಿಲುಕಿರುತ್ತಾನೆ. ಅಂದುಕೊಂಡ ಗುರಿಯನ್ನು ಸಾಧಿಸಲಾಗದ ವಿಫಲಗೊಂಡ ಮನಸ್ಥಿತಿ ಇಲ್ಲಿರುತ್ತದೆ.ಕೈಗಾರಿಕೀಕರಣದ ಸಂಕಟಗಳು ಮತ್ತು ಮಾರುಕಟ್ಟೆಯ ಬಿಕ್ಕಟ್ಟುಗಳು ಸೇರಿ ಹೊಸ ಕಾಲದಲ್ಲಿ ಆತ್ಮಹತ್ಯೆಗಳನ್ನು ಉತ್ಪಾದಿಸುತ್ತವೆ. ಈ ಸಮಾಜಗಳ ಸದಸ್ಯರಿಗೆ ತೃಪ್ತಿಯೆಂಬುದು ತಲ್ಲಣಗೊಂಡ ಮನಸ್ಥಿತಿಯಲ್ಲಿ ಸಾವು ಸರಳ ಪರಿಹಾರವೆಂಬಂತಾಗುತ್ತದೆ. ಸಮಾಧಾನ ಪಡಿಸಲು ಸಂತೈಸಲು ಸಮಾಜ ಸಶಕ್ತವಾಗಿರುವುದಿಲ್ಲ. ವ್ಯಕ್ತಿಗಳು ದ್ವೀಪಗಳಂತಾಗಿರುತ್ತಾರೆ.
4. ವಿಧಿವಾದಿ ನಿಲುವುಗಳು:
ಡರ್ಖೀಮ್ ತನ್ನ ಕೃತಿಯಲ್ಲಿ ಇದನ್ನು ವಿಶೇಷವಾಗಿ ವರ್ಗೀಕರಿಸಿಲ್ಲ. ಆದರೆ ಅನೇಕ ಕಡೆ ಪ್ರಸ್ತಾಪಿಸುತ್ತಾನೆ.ಮನುಷ್ಯನ ಅಸ್ತಿತ್ವಕ್ಕಿಂತ ಅವನನ್ನು ನಿಯಂತ್ರಿಸುವ,ಅವನ ನಡೆಗಳನ್ನು ನಿರ್ಧರಿಸುವ ಅನೂಹ್ಯ ಶಕ್ತಿಯೊಂದು ಕ್ರಿಯಾಶೀಲವಾಗಿದೆ ಎಂಬ ಪ್ರಾಚೀನ ಗ್ರೀಕ್ ಸಮಾಜಗಳ ನಿಲುವು ಇವು ಮನುಷ್ಯನ ಕಷ್ಟಗಳಿಗೆ ಸಮಾಧಾನ ನೀಡುವಂತೆಯೇ, ಕಂಗೆಡುವಂತೆ ಸಹ ಮಾಡುತ್ತವೆ.ತನ್ನ ಅಸ್ತಿತ್ವ ಅರ್ಥವಿಲ್ಲದ್ದು ಎನ್ನಿಸುವ ಸಂದರ್ಭಗಳಲ್ಲಿ ಸಾವಿನ ಯೋಚನೆ ಅವನನ್ನು ಆವರಿಸುತ್ತದೆ. ಭಾರತದಲ್ಲಿಯೂ ಕರ್ಮವಾದ ಮತ್ತು ಪುನರ್ಜನ್ಮವಾದಗಳು ಈ ರೀತಿಯ ಮನಸ್ಥಿತಿಯವು ಎನ್ನಿಸುತ್ತದೆ.ಒಟ್ಟಾರೆಯಾಗಿ ಆತ್ಮಹತ್ಯೆಗಳ ಕುರಿತು ಡರ್ಖೀಮನ ಪ್ರಮೇಯ ಗಳ ಮುಖ್ಯ ಅಂಶವೆಂದರೆ ಸಮಾಜದ ರಚನೆ ತೀರಾ ಕಠಿಣ ನಿಯಮಗಳಿದ್ದಾಗ ಆತ್ಮಹತ್ಯೆಗಳು ಹೆಚ್ಚಾಗಿ ರುತ್ತವೆ. ತೀರಾ ದುರ್ಬಲವಾಗಿದ್ದಾಗಲೂ ಸಂಭವಿಸು ತ್ತವೆ. ಅಪ್ಪಿ ಸಂತೈಸಬೇಕಾದ ಸಮಾಜದ ಕೈಗಳು ದೃತ ರಾಷ್ಟ್ರ ಬಾಹುಗಳಾದಾಗಲೂ ಮನುಷ್ಯ ಜೀವ ತೆಗೆದು ಕೊಳ್ಳುತ್ತಾನೆ. ಹಾಗಿಲ್ಲದೆ ಕೇಳುವವರಿಲ್ಲದಿದ್ದರೂ ಜೀವ ತೆಗೆದುಕೊಳ್ಳುತ್ತಾನೆ.
ಎಡ,ಬಲ ಮತ್ತು ಮಾಧ್ಯಮಿಕ ದೃಷ್ಟಿಕೋನಗಳು;
ಎಡ ಪಂಥೀಯರ ಗುರು ಕಾರ್ಲ್‌ಮಾರ್ಕ್ಸ್ ‘ಬೂರ್ಜ್ವಾ’ ಸಮಾಜಗಳಲ್ಲಿ ಮನುಷ್ಯರ ಅನ್ಯಗೊಂಡ ಭಾವನೆಗಳು ಆತ್ಮಹತ್ಯೆಗಳಿಗೆ ಕಾರಣ ಎನ್ನುತ್ತಾನೆ. ಪ್ರಾಯ್ಡನ ಮನಶ್ಯಾಸ್ತ್ರೀಯ ಸಿದ್ಧಾಂತದಲ್ಲಿನ ವಿಶ್ಲೇಷಣೆಯನ್ನು ಹುಸಿಯೆಂದು ತೋರಿಸುತ್ತಲೇ ಆತ ಶೇಕ್ಸ್‌ಪಿಯರ್ ಮತ್ತು ಬಾಲ್ಜಾಕರು ತಮ್ಮ ಕಲಾಕೃತಿಗಳಲ್ಲಿ ನಿರ್ಮಿಸುವ ಪಾತ್ರ ಮನೋ ಸಾಮಾಜಿಕ ವಿಶ್ಲೇಷಣೆ ಹೆಚ್ಚು ನಿಜ ಎನ್ನುತ್ತಾನೆ. ಊಳಿಗ ಮಾನ್ಯ ಮತ್ತು ಬಂಡವಾಳಿಗ ಸಮಾಜಗಳೆರಡೂ ದುರ್ಬಲನನ್ನು, ದುಡಿಯುವವನನ್ನು ತುಳಿದು ಸಾಮಾಜಿಕ, ರಾಜಕೀಯ ಸಮಾನತೆಗೆ ಅವಕಾಶವಿಲ್ಲದೆ ಮನುಷ್ಯ ದುಃಖಿತನಾಗುತ್ತಾನೆ. ಆಗ ಮನುಷ್ಯ ಕೆರಳುತ್ತಾನೆ, ಇಲ್ಲ ಸಾಯುತ್ತಾನೆ ಎಂಬುದು ಆತನ ನಿಲುವಿನ ಸಾರಾಂಶ.
ಸಂಶೋಧನೆಗಳು ಹಳೆಯ ಮತು ಸೋತ ನಾಗರಿಕತೆಗಳಲ್ಲಿ ಆತ್ಮಹತ್ಯೆಗಳು ಹೆಚ್ಚು ಎನ್ನುತ್ತವೆ. ಪುರೋಹಿತರ ನಿಯಮಗಳಿಗೆ ಅನುಸಾರವಾಗಿ ರೂಪುಗೊಳ್ಳುವ ಈ ಸಮಾಜಗಳಲ್ಲಿ ಮನುಷ್ಯನ ಅಸ್ತಿತ್ವವು ತೃಣಸಮಾನ, ಭಗವದ್ಗೀತೆಯಂತೆ ಮನುಷ್ಯ ನಿಮಿತ್ತ ಮಾತ್ರ.ಲ್ಯಾಟಿನ್ ಅಮೆರಿಕದ, ಭಾರತದ ಹಾಗೂ ಪೂರ್ವದ ಕೆಲವು ನಾಗರಿಕತೆಗಳಿಗೆ ಹೋಲಿಸಿ ನೋಡಬಹುದು. ಭಾರತದಲ್ಲಿ ಸನಾತನವಾದಿ ಹಾಗೂ ತರತಮವಾದಿ ಸಮಾಜದ ಸಂರಚನೆಯನ್ನು ಶ್ರೇಷ್ಠವೆಂದು ಪ್ರತಿಪಾದಿಸುವವನು ಸುಲಭವಾಗಿ ಬಲಪಂಥೀಯ ದೃಷ್ಟಿಕೋನಕ್ಕೆ ಸಮೀಪದವನಾಗುತ್ತಾನೆ. ಊಳಿಗಮಾನ್ಯ ಭಾರತದಲ್ಲಿ ನಿರ್ಮಾಣಗೊಂಡ ಜಾತಿಪದ್ಧತಿ, ಕರ್ಮಸಿದ್ಧಾಂತ, ಹಣೆಬರಹ, ವಿಧಿವಾದ, ಪುನರ್ಜನ್ಮವಾದಗಳು ಸಮಾಜವನ್ನು ಎಂದೆಂದಿಗೂ ತಲೆ ಮೇಲೆತ್ತದಂತೆ ತುಳಿದು ಹಾಕಿವೆ.
ಜಗತ್ತಿನ ಬೇರೆ ದೇಶಗಳಲ್ಲಿ ಧಾರ್ಮಿಕ ತತ್ವಗಳು ಮನುಷ್ಯನ ಪ್ರಗತಿಗೆ ಪೂರಕವಾಗಿ ಬದಲಾಗಿವೆ ಅಥವಾ ಸಮಾಜಗಳೇ ಕಾಲದ ಅಗತ್ಯವನ್ನು ಮನಗಂಡು ಸಂರಚನೆಗಳನ್ನು ನಿರ್ಮಿಸಿಕೊಂಡಿವೆ. ಭಾರತದಲ್ಲಿ ಮಾತ್ರ ಹಾಗಾಗಲಿಲ್ಲ. ಬುದ್ಧ ಬಂದರೂ ಆತನ ಸಿದ್ಧಾಂತವನ್ನೇ ದೇಶಾಂತರ ಗೊಳಿಸಲಾಯಿತು. ಅಸಂಖ್ಯಾತ ಸಮಾಜ ಸುಧಾರಕರು ಬಂದರು, ವಚನ ಚಳುವಳಿಯಂತಹ ಪ್ರಯತ್ನಗಳು ನಡೆದವು, ಆದರೆ ಬಹುಪಾಲು ಸಂದರ್ಭಗಳಲ್ಲಿ ಅವುಗಳನ್ನು ಜೀರ್ಣಿಸಿಕೊಂಡಂತೆ ಸನಾತನವಾದ ವರ್ತಿಸುತ್ತಿದೆ. ಬುಡಕಟ್ಟು ಸಮಾಜಗಳಲ್ಲಿ ಹುಟ್ಟುವ ಬದಲಾಗಬೇಕೆಂಬ ಹಂಬಲ ಜಾತಿ ಸಮಾಜಗಳಲ್ಲಿ ಕಾಣುವುದಿಲ್ಲ. ಈ ಕುರಿತು ವ್ಯಾಸರಾಯ ಬಲ್ಲಾಳರು ‘ತಮ್ಮ ಬಂಡಾಯ’ ಕಾದಂಬರಿಯಲ್ಲಿ ‘ಚರ್ಮ ಸುಲಿದರೂ ಚಿಂತೆಯಿಲ್ಲ ಮುಂದೆ ತಿನ್ನಲು ಮೇವಿದ್ದರೆ ಸಾಕು’ ಎಂಬುದು ಭಾರತದ ಜಾತಿ ಸಮಾಜಗಳ ವರ್ತನೆ.

ಅತ್ಯಾಚಾರಕ್ಕೊಳಗಾದ ಮಹಿಳೆ, ಅವಮಾನಕ್ಕೊಳಗಾದ ಪುರುಷ ಥಟ್ಟನೆ ಜೀವ ತೆಗೆದುಕೊಳ್ಳಲು ಯೋಚಿಸುತ್ತಾರೆ. ತಮ್ಮನ್ನು ದುರ್ದೆಸೆಗೆ ತಳ್ಳಿದವರ ವಿರುದ್ಧದ ಪ್ರತಿಭಟನೆ ಯೆಂದರೆ ಸಾಯುವುದು ಮಾತ್ರವೇ? ಸಾಮಾನ್ಯವಾಗಿ ಸತ್ತ ವ್ಯಕ್ತಿಯ ಕುರಿತಂತೆ ಜನ ಆಡುವ ಕುರಿತಂತೆ ಮಾತುಗಳಿವು ,ಅವನ ಹಣೆಬರಹದಲ್ಲಿ ಇದ್ದಿದ್ದೇ ಅಷ್ಟು. ಯಾವ ಜನ್ಮದಲ್ಲಿ ಮಾಡಿದ ಪಾಪಾನೋ ಎಂಬಂತೆ ಇರುತ್ತವೆ. ಇಂಥ ಮನಸ್ಥಿತಿಯಲ್ಲಿ ಯಾವ ಬದಲಾವಣೆ, ಯಾವ ಕ್ರಾಂತಿ ನಡೆಯಲು ಸಾಧ್ಯ. ಇವುಗಳನ್ನು ಗಮನಿಸಿದರೆ ಭಾರತೀಯ ಸಮಾಜವನ್ನು ಆಳುತ್ತಿರುವ ಸಿದ್ಧಾಂತಗಳನ್ನು ಹೇಗೆ ರೂಪಿಸಲಾಗಿದೆ ಎಂದು ಅರ್ಥೈಸಿಕೊಳ್ಳಬಹುದು.ಹುಟ್ಟಿನಿಂದ ಹಿಡಿದು ಸಾಯುವವರೆಗೆ ಈ ತರ್ಕಗಳು ಬೆನ್ನೇರಿ ಮನುಷ್ಯನನ್ನು ನಪುಂಸಕನನ್ನಾಗಿಸಿವೆ.
 ಕರ್ಮ ಮುಂತಾದ ಪ್ರಮೇಯಗಳನ್ನು ಬೌದ್ಧೀಯರು ವಿರೋಧಿಸುತ್ತಾರಾದರೂ, ಆಸೆಯನ್ನು ಸಾಮಾನ್ಯೀಕರಿಸುತ್ತಾರೆ. ಮಾರ್ಕ್ಸ್‌ವಾದಿಗಳು ಇದನ್ನು ವಿರೋಧಿಸುತ್ತಾರೆ. ಹಸಿದವನ ಆಸೆಗೂ ಬಂಡವಾಳಿಗನ ಆಸೆಯನ್ನೂ ಒಂದೇ ತಕ್ಕಡಿಯಲ್ಲಿಡುವುದು ನ್ಯಾಯವೇ ಎಂಬುದೇ ವಿರೋಧಕ್ಕೆ ಕಾರಣ. ಬಂಡವಾಳಿಗನ ದುರಾಸೆಯಿಂದಲೇ ಸಮಾಜದಲ್ಲಿ ತರತಮ್ಯಗಳು ಹುಟ್ಟುವುದಕ್ಕೆ ಕಾರಣ. ಆದ್ದರಿಂದ ಬಡವನ ಸಮಾನತೆಯ ಕನಸನ್ನು ಬೆಂಬಲಿಸಬೇಕು ಎಂಬುದು ಇವರ ಪ್ರಮೇಯ. ತಕ್ಕಡಿ ಬಡವರ ಪರ ತುಸು ಹೆಚ್ಚು ವಾಲಬೇಕು ಎಂಬುದು ಸಮಾಜವಾದಿಗಳ ಆಶಯ.
 ಬುದ್ಧನ ಆಸೆಯ ಸಿದ್ಧಾಂತ ಬಡವನ ಅನ್ನದ, ಬಟ್ಟೆಯ, ವಸತಿಯ, ವಿದ್ಯೆಯ ಹಕ್ಕುಗಳನ್ನು ನಿರಾಕರಿಸಿ ಹಾಸಿಗೆ ಇದ್ದಷ್ಟು ಕಾಲು ಚಾಚು ಎಂಬುದು ಯಥಾಸ್ಥಿತಿವಾದಿ ನಿಲುವು ಎಂದು ಮಾರ್ಕ್ಸಿಸ್ಟರು ಪ್ರತಿಪಾದಿಸುತ್ತಾರೆ. ಆದರೆ ಅಂಬೇಡ್ಕರರು ಮಾತ್ರ ಮಾರ್ಕ್ಸಿಸ್ಟರ ನಿಲುವನ್ನು ವಿರೋಧಿಸುತ್ತಾರೆ. ಬುದ್ಧ ಮತ್ತು ಮಾರ್ಕ್ಸ್ ರ ಪ್ರಮೇಯಗಳಲ್ಲಿ ಅಂಥಾ ವ್ಯತ್ಯಾಸವೇನಿಲ್ಲ ಎಂದು ಸಾಧಿಸುತ್ತಾರೆ.ವ್ಯತ್ಯಾಸವಿರುವುದು ಸಾಧಿಸುವ ದಾರಿಗಳ ಬಗ್ಗೆ ಮಾತ್ರ.ಅದು ಹಿಂಸೆಯ ದಾರಿಯೋ ಅಥವಾ ಅಹಿಂಸೆಯ ದಾರಿಯೋ ಎಂಬುದೇ ನಿರ್ಣಾಯಕ ಎನ್ನುತ್ತಾರೆ.
ಇಷ್ಟೆಲ್ಲದರ ನಡುವೆ ಆತ್ಮಹತ್ಯೆಗಳು ಮಾತ್ರ ನಿರಾತಂಕವಾಗಿ ನಡೆಯುತ್ತಿವೆ. ಸಮಸ್ಯೆಗೆ ಪೂರ್ಣ ಉತ್ತರಗಳು ಮಾತ್ರ ಇನ್ನೂ ಸಿಕ್ಕಿಲ್ಲ.
 ನವಮಾಧ್ಯಮ; ಹೊಸ ಬಂಡವಾಳವಾದ ಮತ್ತು ಜಾಹೀರಾತು ಸಂಸ್ಕೃತಿ ಕಳೆದ ಶತಮಾನದ ತೊಂಬತ್ತರ ದಶಕವೆಂಬುದು ಭಾರತದ ಇತಿಹಾಸದ ಗಾಲಿಗೆ ಅಪರಿಮಿತ ವೇಗವನ್ನು ಒದಗಿಸಿತು.ಈ ವೇಗಕ್ಕೆ ಇಂಧನವಾಗಿದ್ದು ಮಾತ್ರ ಮಾಧ್ಯಮಗಳು.ಉಪಗ್ರಹಗಳು ಜನಸಾಮಾನ್ಯರ ಅಗತ್ಯಗಳನ್ನು ಪೂರೈಸುವ ಜವಾಬ್ದಾರಿ ಹೊತ್ತ ನಂತರ ಈ ವೇಗ ಇನ್ನಷ್ಟು ತೀವ್ರಗೊಂಡಿತು. ಟಿ.ವಿ, ಮೊಬೈಲು, ಇಂಟರ್ನೆಟ್ ಇತ್ಯಾದಿಗಳು ಕುಗ್ರಾಮಗಳಿಗೂ ತಲುಪಲಾರಂಭಿಸಿದವು. ಕನ್ನಡದ ಪ್ರಜ್ಞೆಯಂತಿದ್ದ ತೇಜಸ್ವಿಯವರು ಬ್ಯೂರಾಕ್ರಸಿಯ ಕಿರುಕುಳ ತಪ್ಪಿಸಲು ಇದನ್ನು ವರದಾನವೆಂದು ಭಾವಿಸುತ್ತಲೆ ಜಾಗತೀಕರಣವನ್ನು ಸ್ವಾಗತಿಸಿದರು. ಮೊಗಳ್ಳಿಯವರು ದಲಿತರು ಮತ್ತು ಜಾಗತೀಕರಣವೆಂಬ ಕೃತಿಯೊಂದನ್ನು ರಚಿಸಿ ಜಾಗತೀಕರಣವು ದಲಿತರ ಪಾಲಿಗೆ ವರದಾನವೆಂದು ಮುನ್ನುಡಿ ಬರೆದರು. (ಈಗ ರೈತರ ಆತ್ಮಹತ್ಯೆಗಳು, ದೇಶದಾದ್ಯಂತ ದಲಿತರ ಮೇಲೆ ನಡೆಯುತ್ತಿರುವ ದೌರ್ಜನ್ಯಗಳಿಗೂ ಆಧುನಿಕ ಬಂಡವಾಳವಾದಕ್ಕೂ ಇರುವ ಸಂಬಂಧಗಳ ಕುರಿತು ಮೊಗಳ್ಳಿ ಏನನ್ನುತ್ತಾರೆ ಎಂಬ ಕುತೂಹಲವಿದೆ.)
 ಆತ್ಮಹತ್ಯೆಗಳಿಗೂ ಈ ಪ್ರಕ್ರಿಯೆಗೂ ಏನು ಸಂಬಂಧ? ಎಂಬ ಪ್ರಶ್ನೆ ಹುಟ್ಟುತ್ತದೆ. ಸೂಕ್ಷ್ಮವಾಗಿ ಗಮನಿಸಿದರೆ ಇದರ ಭೀಕರತೆ ಅರ್ಥವಾಗುತ್ತಾ ಹೋಗುತ್ತದೆ. ಎಷ್ಟೆಲ್ಲ ತರತಮ್ಯವಾದಿ ಸಮಸ್ಯೆಗಳಿದ್ದರೂ ಭಾರತೀಯ ಸಮಾಜಗಳು ಸಮುದಾಯ ಪ್ರಜ್ಞೆಯನ್ನು ಕಳೆದುಕೊಂಡಿರಲಿಲ್ಲ.ಹರಿಕಥೆ, ನಾಟಕ,ಬಯಲಾಟ ಮುಂತಾದ ಜನರ ಕಲೆಗಳ ಮೂಲಕ ಪುರೋಹಿತಶಾಹಿ ತನಗೆ ಬೇಕಾದ ಶೋಷಣೆಯ ಸಿದ್ಧಾಂತವನ್ನು ಭಿತ್ತಿ ಬೇರುಗಳನ್ನು ಆಳಗೊಳಿಸಿತ್ತು.ಆಧುನಿಕತೆ ಮತ್ತು ನಗರೀಕರಣಗಳು ಈ ಬೇರುಗಳನ್ನು ತುಸುಮಟ್ಟಿಗೆ ಅಲುಗಾಡಿಸಿದ್ದವು. ಆತ್ಮಹತ್ಯೆ ಎಂಬುದು ಕೆಲವು ವಿಶೇಷ ಸಂದರ್ಭಗಳನ್ನು ಹೊರತುಪಡಿಸಿದರೆ ಅದು ನಗರೀಕರಣದ ಸಾಂಕ್ರಾಮಿಕ ಪಿಡುಗು ಎನ್ನುತ್ತಾನೆ ಡರ್ಖೀಮ್. ಕಳೆದೆರಡು ದಶಕಗಳಲ್ಲಿ ಬಹುಶಃ ಈ ಪ್ರಕ್ರಿಯೆ ಇನ್ನಷ್ಟು ತೀವ್ರಗೊಂಡಿತು.ಇದಕ್ಕೆ ದೊಡ್ಡ ಕೊಡುಗೆ ಕೊಟ್ಟಿದ್ದು ಮಾತ್ರ ನವಮಾಧ್ಯಮಗಳು.ಇವು ಮನುಷ್ಯನನ್ನು ಸಮಾಜದ ಸಾಮೂಹಿಕ ಪ್ರಜ್ಞೆಯಿಂದ ವಿಮುಖಗೊಳ್ಳಲು ಪ್ರಮುಖವಾಗಿ ಕಾರಣವಾಗಿವೆಯೆನ್ನಿಸುತ್ತದೆ.ನವ ಬಂಡವಾಳವಾದದ ಪ್ರಬಲ ತುತ್ತೂರಿಗಳಾದ ಇವು ಹೊಸದೊಂದು ಜಾಹೀರಾತು ಸಂಸ್ಕೃತಿಯನ್ನು ಬಿತ್ತಿದವು.ಈ ಸಂಸ್ಕೃತಿಯು ಮನುಷ್ಯನನ್ನು ಏಕಾಂಗಿಯಾಗಿಸಿ,ದ್ವೀಪವಾಗಿಸಿ ಸುಖವನ್ನು, ನೆಮ್ಮದಿಯನ್ನು, ಸಂತೋಷವನ್ನು ಕೊಳ್ಳಬಹುದು ಎಂಬ ಭ್ರಮೆ ಹುಟ್ಟಿಸಿದವು.ಅವನನ್ನು ಸಾಮಾಜೀಕರಣಗೊಳಿಸುವ ಬದಲು ವ್ಯಕ್ತಿವಾದದ ಕಡೆಗೆ ಹೊರಳಿಸಿದವು.
ಆಧುನಿಕ ಮನುಷ್ಯರು ತಮ್ಮ ಎಲ್ಲ ಸಮಸ್ಯೆಗಳಿಗೂ ಟಿ.ವಿ ಉತ್ತರ ಕೊಡಬಲ್ಲುದು ಎಂದು ನೋಡತೊಡಗಿದರು. ಆದರೆ ಅವುಗಳು ಮಾತ್ರ ಕವಿ ಬ್ರೆಕ್ಟ್ ಹೇಳುವಂತೆ ‘‘ಹೊಸ ಆಂಟೆನಾಗಳು ಭಿತ್ತರಿಸಿದ್ದು ಹಳೆಯ ಮೂರ್ಖತನಗಳನ್ನೆ’’ ಎಂಬುದಕ್ಕೆ ಪೂರಕವಾಗಿ ವರ್ತಿಸತೊಡಗಿವೆ. ಜ್ಯೋತಿಷ್ಯ, ಭವಿಷ್ಯ ಹೇಳುವ ಪುರೋಹಿತ ಶಾಹಿ ಮನುಷ್ಯ ವಿರೋಧಿ ನಿಲುವು ಬೆಳೆಸಲು ಕಾರಣವಾದವು. ಇದರ ಬಿಕ್ಕಟ್ಟಿನ ಲಾಭ ಪಡೆದುಕೊಂಡ ವ್ಯವಸ್ಥೆಯಿಂದಾಗಿ ಹಳ್ಳಿಗಳಲ್ಲಿ ಸಾಲು ಸಾಲು ಹೆಣಗಳು ಉರುಳುತ್ತಿದ್ದರೂ ದೇವಾಲಯ, ಮಸೀದಿ, ಚರ್ಚ್‌ಗಳು ವೈಭವೋಪೇತವಾಗುತ್ತಿವೆ.ಬಹುಶಃ ಸಮಾಜಗಳಿಗೆ ಕಷ್ಟ ಬಂದಾಗಲೆಲ್ಲ ಈ ಪುರೋಹಿತಶಾಹಿ ಮನಸ್ಥಿತಿ ಸುಖವಾಗಿರುತ್ತದೆಯೆನ್ನಿಸುತ್ತದೆ.
ಈ ಹೊಸ ಸಾಧನಗಳಿಂದ ಮನುಷ್ಯ ಕೊಳ್ಳುವ ಕೇಂದ್ರವಾಗಿ ಮಾತ್ರವಾಗಿ ಮಾರ್ಪಾಡಾದ. ಭೌತಿಕವಾದ ಸಲಕರಣೆಗಳು ಮಾತ್ರ ಸುಖದ ಸಾಧನಗಳು ಎಂಬ ಸುಳ್ಳನ್ನು ಇವು ಬೋಧಿಸುತ್ತಿವೆ. ಇದರ ಪ್ರತಿಫಲ ಜನರ ದುಡಿಮೆಯು ಪರದೇಶಗಳ, ದೊಡ್ಡ ಬಂಡವಾಳಿಗರ ಪಾಲಾಗುತ್ತಿದೆ. ಬಡವನ ಸಂಪತ್ತು ಕರಗುತ್ತಲೇ ಹೋಗುತ್ತಿದೆ. (ಇವತ್ತಿನ ಪತ್ರಿಕೆಗಳಲ್ಲಿ ಭಾರತ ಜಗತ್ತಿನ ಶ್ರೀಮಂತರ ದೇಶಗಳಲ್ಲಿ ಏಳನೆಯದು.ಅದೇ ಸಂದರ್ಭದಲ್ಲಿ ತರುಣ ದಂಪತಿಗಳಿಬ್ಬರೂ ಉತ್ತರ ಕರ್ನಾಟಕದ ರೈಲ್ವೆ ನಿಲ್ದಾಣದಲ್ಲಿ ವಿಷ ಕುಡಿದು ಆತ್ಮಹತ್ಯೆ ಮಾಡಿಕೊಂಡರೆ ಅವರ ಅನಾಥ ಮಗುವನ್ನು ಸಾಕಲು ಕುಟುಂಬದವರು ಬಡತನದ ಕಾರಣಕ್ಕೆ ಸಾಕಲಾಗದು ಎಂದು ನಿರಾಕರಿಸುವ ಧಾರುಣ ಸ್ಥಿತಿ ವರದಿಯಾಗಿದೆ.) ಕುಟುಂಬ ಮತ್ತು ವ್ಯಕ್ತಿಗಳನ್ನು ದ್ವೀಪವಾಗಿಸಿದ ನವಮಾಧ್ಯಮಗಳು ನಿಧಾನಕ್ಕೆ ಹತಾಶೆಯ ಕಡೆಗೆ ತಳ್ಳಲಾರಂಭಿಸಿದವು. ಕಾರ್ನಾಡರ ‘ಯಯಾತಿ’ ನಾಟಕದಲ್ಲಿ ಶರ್ಮಿಷ್ಟೆ, ಎಲ್ರೂ ಭಾವಿ ಮೇಲೆ ನಿಂತಿದ್ದಾರೆ ತಾನೊಬ್ಬಳೇ ಒಳಗೆ ಬಿದ್ದಿದ್ದೇನೆ ಎಂಬ ಭಾವನೆಯೆ ಸಾಕು ಸಾವಿನ ಕುರಿತು ಯೋಚಿಸಲು ಎನ್ನುತ್ತಾಳೆ. ಹೊಸ ಮಾಧ್ಯಮಗಳು ಸೃಷ್ಟಿಸುತ್ತಿರುವ ಮನಸ್ಥಿತಿಯು ಹತಾಶೆಗೊಂಡ ಮನುಷ್ಯನನ್ನು ಹೀಗೆ ಕೊಂದುಕೊಳ್ಳುವ ಸ್ಥಿತಿಗೆ ದೂಡಿವೆ ಎನ್ನಿಸುತ್ತದೆ.
ಮನುಷ್ಯ ಸಮಾಜಗಳ ಪಾಲಿಗೆ ಹತಾಶೆಯೆಂಬುದು ದೊಡ್ಡ ಶಾಪ. ಮಾರ್ಕ್ಸ್‌ವಾದಿಗಳ ಪ್ರಕಾರ ಮನುಷ್ಯರ ಪ್ರಗತಿ ಏರುಮುಖದಲ್ಲಿದ್ದಾಗ ಪ್ರತಿಭಟನೆಗಳು ಹುಟ್ಟುತ್ತವೆ, ಉಲ್ಟಾ ದಿಕ್ಕಿನ ಕಡೆಗೆ ಕುಸಿಯತೊಡಗಿದರೆ ಹತಾಶ ಸ್ಥಿತಿಗೆ ಸಿಲುಕಿಕೊಳ್ಳುತ್ತದೆ. ಆಗ ಸಾಯುವುದನ್ನು ಕುರಿತು ಚಿಂತಿಸುತ್ತಾನೆ.
</p><h3>Varthabarati</h3><h2 id="ch3">ಕಿ.ರಂ. ಕಾವ್ಯ ಶಿವರಾತ್ರಿಯ ಸುತ್ತ...</h2><h3>ಶೂದ್ರ ಶ್ರೀನಿವಾಸ್</h3><p>
‘‘ಕಾವ್ಯವೆನ್ನುವುದೇ ಒಂದು ಇಡೀ ಸಂಸ್ಕೃತಿಯ ಪ್ರಾಣರೂಪಿಯಾಗಿರತಕ್ಕಂಥ ಒಂದು ಚೈತನ್ಯ. ಅದರ ಎಲ್ಲ ರೀತಿಯಾದಂಥ ಸತ್ಯಗಳು ಹರಿಯುವುದು ಸಂಸ್ಕೃತಿಯ ಮೂಲಕ ಎನ್ನುವ ಹಿನ್ನೆಲೆಯಲ್ಲಿಯೇ ‘ರಾಮಾಯಣ ದಶನಂ’ನಲ್ಲಿ ಲೌಕಿಕವನ್ನು ಪ್ರತಿಮಿಸತಕ್ಕಂಥ ಕಥನ ಕವನ ಇದು ಎಂದು ಕುವೆಂಪು ಹೇಳುತ್ತಾರೆ. ಈ ಪ್ರತಿಮಿಸುವ ಕ್ರಿಯೆ ಅನ್ನೋದನ್ನು ಅವರು ಪ್ರಬಂಧಗಳಲ್ಲೂ ಹೇಳುತ್ತಾರೆ. ಈ ಪ್ರತಿಮಾವಿಧಾನ ಅನ್ನುವುದೇ ಒಂದು ರೀತಿಯಾದಂಥ ನವ ಸಾಂಸ್ಕೃತಿಕತೆಯ ವಿಧಾನ. ಎಲ್ಲವನ್ನೂ ಸಂಸ್ಕೃತಿ ನಿಷ್ಠವಾಗಿ ಪರಿವರ್ತಿಸುವಂಥ ಕ್ರಮವನ್ನು ಪ್ರತಿಮಾವಿಧಾನದಲ್ಲಿ ಗುರ್ತಿಸುತ್ತೇವೆ. ಆದ್ದರಿಂದ ಸಂಸ್ಕೃತಿ ಎನ್ನುವುದು ಒಂದು ಬುದ್ಧಿಪೂರ್ವಕವಾದಂಥ ಪ್ರಯತ್ನಕ್ಕೆ ಸಿಕ್ಕುವುದಿಲ್ಲ ಅಥವಾ ಒಂದು ರೀತಿಯಲ್ಲಿ, ಸಂಸ್ಕೃತಿ ಎನ್ನುವುದು ಕುವೆಂಪು ಅವರ ಮಾತಲ್ಲೇ ಹೇಳುವುದಾದರೆ, ‘‘ಅದು ತ್ಯಾಗಪೂರ್ಣ ಮನಸ್ಸುಗಳಿಲ್ಲದೆ ಕೈ ಸೇರುವುದಿಲ್ಲ.’’ ಸಂಸ್ಕೃತಿ ಎನ್ನುವುದು ಬುದ್ಧ್ದಿಪೂರ್ವಕವಾದಂಥ ವಿಶ್ಲೇಷಣಾ ಕ್ರಮದಿಂದ ನೋಡುವಂಥದ್ದಲ್ಲ’’. ಈ ರೀತಿಯ ನಿಗೂಢ ಚಿಂತನಾ ಕ್ರಮವನ್ನು ಕಿ.ರಂ. ನಾಗರಾಜ ಅವರು ಸುಮಾರು ನಾಲ್ಕು ದಶಕಗಳಿಗೂ ಮೇಲ್ಪಟ್ಟು ನನ್ನಂಥವರ ಬಾಲ್ಯ ಕಾಲದ ನೆನಪುಗಳನ್ನು ಜೀವಂತವಾಗಿಟ್ಟವರು. ಬರ್ಫಿ, ಕೊಬ್ಬರಿ ಮಿಠಾಯಿ ಮತ್ತು ಶಿವರಾತ್ರಿಯಂಥ ಹಬ್ಬ-ಹುಣ್ಣಿಮೆಗಳ ಸಾಂಸ್ಕೃತಿಕ ನೆಲೆಗಳನ್ನು ವಿಸ್ತರಿಸಿದವರು. ಹಾಗೆಯೇ ಸಂಸ್ಕೃತಿ ಎನ್ನುವುದು ಅಮೂರ್ತತೆಯಿಂದ ಮೂರ್ತತೆಯತ್ತ ಚಲಿಸಿ ಸ್ಥಾಯಿಯಾಗದೆ; ಅದರ ಅರಿವಿಗೆ ಬೇಕಾದದ್ದು ಇನ್ನೂ ವಿಫುಲವಾಗಿದೆ ಎಂಬ ಮನಸ್ಥಿತಿಯನ್ನು ಚೈತನ್ಯಪೂರ್ಣವಾಗಿಟ್ಟವರು. ಇದಕ್ಕಾಗಿ ಕೇವಲ ‘ಪುಸ್ತಕ ಸಂಸ್ಕೃತಿ’ ಮಾತ್ರವಲ್ಲ ಇನ್ನೂ ಎಂತೆಂಥದ್ದರ ಬಗ್ಗೆಯೋ ದಾಹವನ್ನು ಬೆಳೆಸಿದವರು. ಎಷ್ಟೋ ವಿಷಯಗಳಲ್ಲಿ ನಾವು ಕೆಲವರನ್ನು ಬಿಟ್ಟು ಯೋಚಿಸಲು ಆಗುವುದಿಲ್ಲ ಎಂಬ ವಿಷಯ ಬಂದಾಗ, ಕಿ.ರಂ. ಅವರು ವ್ಯಾಪಿಸಿಕೊಳ್ಳುವ ಕ್ರಮವೇ ಮಹತ್ವಪೂರ್ಣವಾದದ್ದು.
 ಈ ಎಲ್ಲದರ ಮೊತ್ತವೆಂಬಂತೆ ಇತ್ತೀಚೆಗೆ ‘ಕಿ.ರಂ.: ಕಾವ್ಯಶಿವರಾತ್ರಿ’ ಧುತ್ತನೆ ನಾನಾ ಸಂಗತಿಗಳನ್ನು ಮುಖಾಮುಖಿಯಾಗಿಸಿತು. ಕಳೆದ ಹನ್ನೊಂದು ವರ್ಷಗಳಿಂದ ನಡಕೊಂಡು ಬರುತ್ತಿರುವ ಕಾವ್ಯ ಶಿವರಾತ್ರಿಯು ‘ಮಂಟೆಸ್ವಾಮಿ, ಮಾದಪ್ಪನ ಕಾವ್ಯಗಳ ಜೊತೆಗೆ ಶರೀಫರ ಗೀತೆಗಳನ್ನು ಅಹೋರಾತ್ರಿ ಕೇಳುವ ಸೌಭಾಗ್ಯ ದೊರಕುತ್ತ ಬಂದಿದೆ. ಇದಕ್ಕೆ ಮುಖ್ಯ ಕಾರಣ: ಕಿ.ರಂ. ಅವರ ಕಾವ್ಯಚಿಂತನೆ ಬಹುಮುಖೀ ನೆಲೆಗಳಲ್ಲಿ ಆಕಾರ ಪಡೆದಿರುವಂಥದ್ದು. ಅದಕ್ಕೆ ಪರೋಕ್ಷವಾಗಿ ಜೀವ ತುಂಬುವುದಕ್ಕಾಗಿಯೇ ‘ಕಾವ್ಯಮಂಡಲ’ದಂಥ ಸಂಸ್ಥೆಯ ಹುಟ್ಟಿಗೆ ಕಾರಣವಾದದ್ದು. ಹಂಪಿ ಕನ್ನಡ ವಿಶ್ವವಿದ್ಯಾನಿಲಯದಿಂದ ಮಾನ್ಯತೆ ಪಡೆದು ಪ್ರತಿವರ್ಷ ಒಂದಷ್ಟು ಮಂದಿ ಎಂಫಿಲ್ ಮತ್ತು ಪಿಎಚ್‌ಡಿ ಪ್ರಮಾಣ ಪತ್ರ ಪಡೆದು ಹೊರಗೆ ಬರುತ್ತಿರುವುದು ಕೂಡ ಮಹತ್ವಪೂರ್ಣವಾದದ್ದು. ಅದರಲ್ಲೂ ಇಂದು ನಮ್ಮ ವಿಶ್ವವಿದ್ಯಾನಿಲಯಗಳಲ್ಲಿ ನಕಲಿ ಪಿಎಚ್‌ಡಿಗಳನ್ನು ಹೇಗೋ ಪಡೆದು ಬರುವ ಮಂದಿಗೆ ಕೊರತೆ ಇಲ್ಲ. ಅಂಥದ್ದಿರಲಿ ಅದಕ್ಕೆ ಘನತೆಯನ್ನು ತರುವ ಹಂತದಲ್ಲಿ ಕಾವ್ಯಮಂಡಲ ಪ್ರಾಮಾಣಿಕವಾದ ಕೆಲಸವನ್ನು ಮಾಡುತ್ತ ಬಂದಿದೆ. ಅಲ್ಲಿ ತಯಾರಾದ ವಿದ್ಯಾರ್ಥಿಗಳು ಅತ್ಯಂತ ಸಂಭ್ರಮದಿಂದ ನಾವು ಇಂಥ ಘನತೆವೆತ್ತ ಸಂಸ್ಥೆಯಿಂದ ಪಡೆದಿದ್ದೇವೆ ಎಂದು ಹೇಳಿಕೊಳ್ಳಲು ಸಾಧ್ಯವಾಗಿದೆ. ಹಾಗೆಯೇ ಅವರೆಲ್ಲ ಸಣ್ಣ ಪ್ರಮಾಣದಲ್ಲಿಯಾದರೂ ಸಾಹಿತ್ಯ ಮತ್ತು ಸಂಸ್ಕೃತಿಯ ಅಭಿರುಚಿ ನಿರ್ಮಾಣಕಾರರು. ಕಿ.ರಂ. ಅವರು ಇಂಥ ನೂರಾರು ಮಂದಿಯನ್ನು ಕರ್ನಾಟಕದ ಉದ್ದಗಲಕ್ಕೂ ತಯಾರು ಮಾಡಿ ಹೋಗಿದ್ದಾರೆ. ಆದ್ದರಿಂದ ಆ ನಿಜದ ನಾಡೋಜ ಅವರ ನೆನಪನ್ನು ಪ್ರಾಮಾಣಿಕವಾಗಿ ಉಳಿಸಿಕೊಂಡು ಹೋಗುವ ಒಂದಷ್ಟು ಕಾರ್ಯಕ್ರಮಗಳಲ್ಲಿ ‘ಕಾವ್ಯ ಶಿವರಾತ್ರಿ’ಯೂ ಒಂದು. ಕಿ.ರಂ. ಅವರಂತೂ ತಮ್ಮ ಬದುಕಿನ ಕಾಲಘಟ್ಟದಲ್ಲಿ ಒಬ್ಬ ಅವಧೂತನಂತೆ ಬದುಕಿದವರು. ತಮ್ಮ ದೃಷ್ಟಿಯಿಂದ ನಾವೆಲ್ಲ ಎಷ್ಟು ಅದೃಷ್ಟವಂತರು ಎಂಬ ಧ್ವನಿಯು ಅಂತರಾಳದಲ್ಲಿ ನಿರಂತರ ಗುನುಗುನಿಸುತ್ತಲೇ ಇರುತ್ತದೆ. ಯಾವುದಕ್ಕೂ ಏಕಾಏಕಿ ತೀರ್ಮಾನವನ್ನು ಕೊಡದೆ; ಇದು ಹಾಗೆ ಇರಲು, ಹೀಗೆ ಇರಲು ಎಂಬ ಜಿಜ್ಞಾಸೆಯನ್ನು ಸದಾ ಜೀವಂತವಾಗಿರಲು ಸಾಧ್ಯವಾಗಿಸಿದವರು.
 ಹಾಗೆ ನೋಡಿದರೆ ಮೊನ್ನೆ ಶಿವರಾತ್ರಿಯ ದಿವಸ ಬೆಂಗಳೂರಿನ ಪ್ರೆಸ್‌ಕ್ಲಬ್‌ನ ಸಹಭಾಗಿತ್ವದಲ್ಲಿ ನಡೆದ ಕಾರ್ಯಕ್ರಮದಲ್ಲಿ ದೊಡ್ಡಗವಿಬಸಪ್ಪ ಮತ್ತು ತಂಡದವರು ಮಂಟೆಸ್ವಾಮಿ ಕಾವ್ಯವನ್ನು ಸಾದರಪಡಿಸಿದರು. ಆಗ ಇವರಂತೆ ಕಳೆದ ಕೆಲವು ವರ್ಷಗಳಿಂದ, ಈ ದೇಸಿ ಮಹಾಕಾವ್ಯಗಳನ್ನು ಅದ್ಭುತವೆನ್ನುವಂತೆ; ಹಾಡು ಮತ್ತು ನಿರೂಪಣೆಯ ಮೂಲಕ ಹೊಸ ಕಾವ್ಯಾನುಭವವನ್ನು ನಮಗೆ ಉಣಬಡಿಸಿದವರು. ಅದರಲ್ಲೂ ತಂಬೂರಿ ರಾಜಯ್ಯ ಸಂಗಡಿಗರು ವೇದಿಕೆಗೆ ಒಂದು ಅಮೋಘವಾದ ಸಂಚಲನವನ್ನೇ ತಂದುಕೊಡುತ್ತಿದ್ದರು. ತಂಬೂರಿ ರಾಜಯ್ಯನಂತೂ ಎಂಥ ಅದ್ಭುತ ಕಂಠದ ಸಿರಿಯನ್ನು ಹೊಂದಿದ್ದರು. ಅದನ್ನು ಕಥಾ ರೂಪಕಗಳಿಗೆ ಅನುಗುಣವಾಗಿ ಏರುತಗ್ಗುಗಳಿಗೆ ತುಂಬುತ್ತಿದ್ದ ಧ್ವನಿ ಸಂವರ್ಧನೆಯನ್ನು ವಿಸ್ತರಿಸುತ್ತಿದ್ದರು. ತಂಬೂರಿಯನ್ನು ಮೀಟುತ್ತ ನಟನೆಯ ಮತ್ತು ಧ್ವನಿಯ ವಿವಿಧ ಆಯಾಮಗಳಲ್ಲಿ ಮಂಟೆಸ್ವಾಮಿ ಹಾಗೂ ಮಾದಪ್ಪನ ಕಾವ್ಯದ ಸಿರಿಯನ್ನು ತಲುಪಿಸುತ್ತಿದ್ದ ಕ್ರಮವೇ ವೈವಿಧ್ಯಮಯವಾಗಿತ್ತು. ಕಿ.ರಂ. ಅವರು ಇಂಥವರನ್ನು ಎಲ್ಲಿಂದ ಹುಡುಕಿ ತರುತ್ತಿದ್ದರು ಎಂಬುದು ತರ್ಕಬದ್ಧವಾಗಿ ನಮ್ಮಲ್ಲಿ ಗುನುಗುನಿಸುತ್ತಲೇ ಇತ್ತು. ಹಾಗೆ ನೋಡಿದರೆ 2004ರಲ್ಲಿ ಅವರು ಈ ‘ಕಾವ್ಯ ಶಿವರಾತ್ರಿ’ಯನ್ನು ಶುರುಮಾಡುವ ಮುನ್ನ ನಮ್ಮನ್ನೆಲ್ಲ ಅಹೋ ರಾತ್ರಿ ಬೆಂಗಳೂರಿನ ಹೊರ ವಲಯಗಳಲ್ಲಿ ಹೇಗೆ ಶಿವರಾತ್ರಿಯ ಸಂಭ್ರಮವನ್ನು ಆಚರಿಸುತ್ತಾರೆ ಎಂಬ ಅಪೂರ್ವ ಅನುಭವಲೋಕವನ್ನು ತೆರೆದು ತೋರಿಸುತ್ತಿದ್ದರು. ಜೊತೆಗೆ ಅವರ ಕಲ್ಪನೆಯ ಎಂತೆಂಥದೋ ತಿಂಡಿತೀರ್ಥಗಳ ಸಮಾಗಮ. ಆದರೆ ಈ ಮಹಾನುಭವಗುರು, ಅವಧೂತ ಏನೇನು ತಿನ್ನುತ್ತಿರಲಿಲ್ಲ. ಸಿಗರೇಟ್‌ನ ಅಥವಾ ಬೀಡಿಯ ಹೊಗೆಯನ್ನು ಪುಸಪುಸ ಬಿಡುತ್ತ; ಅಲ್ಲಿ ಹೀಗೆ ನಡೆಯುತ್ತದಂತೆ ಎಂದು ಕರ್ನಾಟಕದ ಮೂಲೆಮೂಲೆಯನ್ನು ಎಷ್ಟು ಸಾಂದರ್ಭಿಕವಾಗಿ ಪರಿಚಯಿಸುತ್ತ ಮಾರ್ಮಿಕಗೊಳಿಸಿಬಿಡುತ್ತಿದ್ದರು.
   ಒಂದು ಬಹುಮುಖೀ ಸಮಾಜದಲ್ಲಿ ಮಾತ್ರ ಇಂಥ ಶ್ರೀಮಂತವಾದ ಆಚರಣೆಗಳು ಜೀವಪಡೆದಿರಲು ಸಾಧ್ಯ ಎಂಬ ಗಾಢ ನಂಬಿಕೆಯನ್ನು ಹೊಂದಿದವರು. ಕೆಲವು ಮೂಢನಂಬಿಕೆಗಳು ಹಾಗೂ ಕಂದಾಚಾರಗಳನ್ನು ಕುರಿತು ನಾವು ಕ್ರಾಂತಿಕಾರಿಗಳಂತೆ ಮಾತಾಡಿದಾಗ, ನಮಗೆ ಸಿಟ್ಟಿನಿಂದಲೇ ಅಥವಾ ನಗುತ್ತಲೇ ಯಾವ ವಿಶ್ವವಿದ್ಯಾನಿಲಯದಿಂದ ಓದಿ ಬಂದಿರಿ? ಎಂದು ಛೀಮಾರಿ ಹಾಕುತ್ತಿದ್ದರು. ಆಗ ಅದಕ್ಕೆ ಸಂಬಂಧಿಸಿದ ಸಂಗತಿಗಳನ್ನೆಲ್ಲ ವಿಸ್ತರಿಸಿ ಹೇಳುವಾಗ, ಮುಖಾಮುಖಿಯಾಗುತ್ತಿದ್ದ ಚಿಂತನೆಗಳು ಆಪ್ತವಾಗಿ ಬಿಡುತ್ತಿದ್ದವು. ಅಷ್ಟೇ ಅಲ್ಲ: ಅಹೋರಾತ್ರಿ ಜನ ಸಾಮಾನ್ಯರು ತಲ್ಲೀನರಾಗಿರುತ್ತಿದ್ದ ಆಟಗಳ ಮನೋಲೋಕವನ್ನು ಪರಿಚಯಿಸುತ್ತಿದ್ದರು. ಅದು ಕಬಡ್ಡಿ, ಕೊಕ್ಕೋ ಅಥವಾ ಗೋಲಿ ಮತ್ತು ಚಿನ್ನೀದಾಂಡು ಆಟಗಳನ್ನು ಪ್ರತ್ಯಕ್ಷಗೊಳಿಸುವಾಗಲೂ ಮುಸುಮುಸು ನಗುತ್ತ ‘ನೋಡ್ರಯ್ಯ’ ಎಂದು ತಮ್ಮ ನೇತಾಡುವ ಬ್ಯಾಗಿನಿಂದ ಬರ್ಫಿ, ಕೊಬ್ಬರಿ ಮಿಠಾಯಿ ಅಥವಾ ಮತ್ತೆಂಥದ್ದನ್ನೋ ತೆಗೆದುಕೊಡುತ್ತ; ಅದಕ್ಕೆ ತುಂಟತನದ ಮಾತನ್ನು ಹೇಳಿ ಆನಂದಮಯಗೊಳಿಸಿಬಿಡುತ್ತಿದ್ದರು. ಇಂಥ ಅನುಭವ ಲೋಕವನ್ನು ಅವರು ಕ್ರಿಕೆಟ್ ನೋಡುವಾಗಲೂ, ಬೇರೆಬೇರೆ ಆಟಗಳನ್ನು ಟಿ.ವಿ. ಪರದೆಯ ಮೇಲೆ ನೋಡುವಾಗಲೂ; ಸಮಯ ಸಿಕ್ಕಿದಾಗಲೆಲ್ಲ ಅದರ ಇತಿಹಾಸವನ್ನು ಪರಿಚಯಿಸುತ್ತಿದ್ದರು. ಈ ಪರಿಚಯಕ್ಕೆ ಇಂಥದ್ದೇ ಎಂಬುದು ಬೇಕಿಲ್ಲ. ಸಾಹಿತ್ಯ ಲೋಕದ ಈ ಅವದೂತ ಅಥವಾ ಸಂತ ವ್ಯಕ್ತಿತ್ವದ ಈ ಕಿ.ರಂ. ಅವರಿಗೆ ಇಂಥದ್ದೆಲ್ಲ ಹೇಗೆ ದಕ್ಕಿದೆ ಎಂದು ಅಚ್ಚರಿಗೊಂಡಿದ್ದೇವೆ. ಆದ್ದರಿಂದಲೇ ಅವರ ಪರಿಚಯ ಲೋಕದ ವ್ಯಾಪ್ತಿಯೇ ವಿಶಾಲವಾದದ್ದಾಗಿತ್ತು. ಯಾವುದಕ್ಕೂ ಇದೇ ಕೊನೆಯೆಂಬುದನ್ನು ನುಡಿಮುತ್ತನ್ನು ಪದೇ ಪದೇ ಹೇಳುತ್ತಲೇ ಇದ್ದರು. ಹಾಗೆ ನೋಡಿದರೆ ಬೆಂಗಳೂರಿನಲ್ಲಿ ‘ಶ್ರೀರಾಮ ನವಮಿಯ’ ಸಂದರ್ಭದ ರಾಮೋತ್ಸವದ ಸ್ಮರಣೀಯ ಕಾರ್ಯಕ್ರಮಗಳ ಮೂಲಕ, ನಾವು ಮರೆಯಲು ಸಾಧ್ಯವಾಗದಂಥ ಕಲಾವಿದರನ್ನೆಲ್ಲ ಪರಿಚಯಿಸಿದ್ದಾರೆ. ಅಷ್ಟೇ ಅಲ್ಲ ಬೇರೆ ಬೇರೆ ಧರ್ಮಮೂಲದವರು ಹಬ್ಬ ಹುಣ್ಣಿಮೆಗಳಲ್ಲಿ ಯಾವ ವಿಧವಾದ ಆಚಾರ ವಿಚಾರಗಳಿಂದ ಪಾಲ್ಗೊಳ್ಳುತ್ತಾರೆ ಎಂಬುದರ ಬಗ್ಗೆಯೂ ಅಗಾಧವಾದ ಕಳಕಳಿ. ಈ ದೃಷ್ಟಿಯಿಂದ ಕೆಲವು ವರ್ಷ ನಾವು ಒಂದಷ್ಟು ಮಂದಿ ಇಡೀ ರಾತ್ರಿ ಬೆಂಗಳೂರಿನ ಎಷ್ಟೋ ಚರ್ಚು ಮತ್ತು ಮಸೀದಿಗಳ ಬಳಿ ನಡೆಯುವ ಕಾರ್ಯಕ್ರಮಗಳನ್ನು ಒಳಗೆ ಬಿಟ್ಟುಕೊಂಡು, ಇಂಥ ಕಡೆ ಎಂಥದೋ ತಿಂಡಿ ಸಿಗುತ್ತೆ ಎಂದು ಕರೆದುಕೊಂಡು ಹೋಗುತ್ತಿದ್ದರು.
  ನನ್ನ ಅರಿವಿನ ಮಟ್ಟಿಗೆ ಕಿ.ರಂ. ಅವರು ನಾವು ವರ್ಣಿಸಲು ಸಾಧ್ಯವಾಗದಂಥ ‘ವಿಶ್ವವಿದ್ಯಾನಿಲಯ’ವೇ ಆಗಿ ಬಿಟ್ಟಿದ್ದರು. ಅವರ ಅನುಭವಲೋಕದ ದಾಹದ ತುಡಿತ ಎಷ್ಟು ತೀವ್ರವಾಗಿತ್ತು. ಎಲ್ಲ ವಿಷಯಗಳಿಗೆ ಸಂಬಂಧಿಸಿದ ಅತ್ಯುತ್ತಮ ಕೃತಿಗಳ ಜೊತೆಗೆ ಅತ್ಯುತ್ತಮ ಸಿಡಿಗಳು ಮತ್ತು ಕ್ಯಾಸೆಟ್‌ಗಳು ಅವರ ಕೊಠಡಿಯಲ್ಲಿ ತುಂಬಿಕೊಂಡಿದ್ದುವು. ಅದನ್ನು ಅವಲೋಕಿಸುವುದರಲ್ಲಿಯೇ ದೊರಕುತ್ತಿದ್ದ ಸುಖಾನುಭವವನ್ನು ಹೇಗೆ ವರ್ಣಿಸುವುದು ಅನ್ನಿಸುತ್ತದೆ. ಹಾಗೆ ನೋಡಿದರೆ ಎಲ್ಲ ವಿಧವಾದ ಗುಣವಾಚಕಗಳಿಗೆ ಅರ್ಹರಾಗಿದ್ದವರು. ಈ ನೆಲೆಯಲ್ಲಿ ನಾನು ಶೂದ್ರರ ‘ಕನಸಿಗೊಂದು ಕಣ್ಣು’ವಿನಲ್ಲಿ ಸುಮಾರು 25 ಪುಟಗಳ ದೀರ್ಘ ಲೇಖನವನ್ನು ಬರೆದಾಗ; ‘‘ಶೂದ್ರ ನನ್ನನ್ನು ಚೆನ್ನಾಗಿ ಫಿನಿಷ್ ಮಾಡಿದ್ದಾನೆ’’ ಎಂದು ಹೇಳಿದಾಗ; ನಾನು ಖುಷಿಪಟ್ಟಿದ್ದೆ. ಅವರ ಹತ್ತಿರ ಆಪ್ತವಾಗಿ ಸುಳಿದಾಡಿದವರೆಲ್ಲ ಒಂದೊಂದು ಜೀವನ ಚರಿತ್ರೆಯನ್ನು ಬರೆಯಲು ಸಾಧ್ಯವಾದ ಮಹಾನ್ ಶಕ್ತಿಯನ್ನು ತುಂಬಿಕೊಂಡಿದ್ದವರು. ಆದ್ದರಿಂದಲೇ ಲಂಕೇಶ್, ಅನಂತಮೂರ್ತಿ, ಎಂ.ಡಿ. ನಂಜುಂಡಸ್ವಾಮಿ, ಎಸ್. ವೆಂಕಟರಾಮ್, ರಾಜೀವ ತಾರಾನಾಥ್ ಮುಂತಾದವರು ಕಿ.ರಂ. ಅವರ ಮುಂದೆ ಶಿಷ್ಯರ ರೀತಿಯಲ್ಲಿ ಕೂತು ಒಟ್ಟು ಮಾತುಗಳನ್ನು ಕೇಳಿಸಿಕೊಳ್ಳುತ್ತಿದ್ದರು. ಎಲ್ಲ ವಿಷಯಗಳಿಗೆ ಸಂಬಂಧಿಸಿದ ಮಾಹಿತಿಯ ಕೊರತೆಯನ್ನು ತುಂಬುವುದಕ್ಕಾಗಿಯೇ ಎಂಬಂತೆ ರೆಫರೆನ್ಸ್ ಕೃತಿಗಳು ಅವರಲ್ಲಿ ದತ್ತಗೊಂಡಿದ್ದವು. ಅಷ್ಟೇ ಏಕೆ, ಅವರ ನೆನಪಿನ ಲೋಕದಿಂದ ಬರುತ್ತಿದ್ದ ಜೀವನ ವೈವಿಧ್ಯತೆಯ ವಿಷಯಗಳು ಪಡೆದುಕೊಳ್ಳುತ್ತಿದ್ದ ಆಕಾರವೇ ಮಾರ್ಮಿಕವಾದದ್ದು.
  ಈ ಎಲ್ಲ ಕಿ.ರಂ. ಅವರ ಮನೋಲೋಕವನ್ನು ಗಣನೆಗೆ ತೆಗೆದುಕೊಂಡು ‘ಕಾವ್ಯ ಶಿವರಾತ್ರಿ’ ನೆಪದಲ್ಲಿ ‘ಮಂಟೆಸ್ವಾಮಿ ಹಾಗೂ ಮಾದಪ್ಪನ ಕಾವ್ಯ’ಗಳ ಮಹತ್ವಪೂರ್ಣತೆಯನ್ನು ಅನುಭವಿಸುವ ಸಮಯದಲ್ಲಿ ನಟರಾಜ್ ಹುಳಿಯಾರ್, ಎಂ.ಎಸ್. ಆಶಾದೇವಿ, ಎಲ್.ಎನ್. ಮುಕುಂದರಾಜ್, ಟಿ. ವೆಂಕಟೇಶ ಮೂರ್ತಿ, ಜಯಶಂಕರ ಹಲಗೂರು, ಡಾ. ಸಿದ್ದಲಿಂಗಯ್ಯ ಮುಂತಾದವರು ತಮ್ಮ ಅನುಭವಲೋಕವನ್ನು ತೆರೆದಿಟ್ಟಿದ್ದರು. ಅಲ್ಲೆಲ್ಲ ಕಿ.ರಂ. ಅವರ ಜೊತೆಯಲ್ಲಿ ಅಲ್ಲಮಪ್ರಭು, ಮಂಟೆಸ್ವಾಮಿ, ಶರೀಫರ ಜೀವನಗಾಥೆಗಳು ಹೇಗೆ ಸಾದರಗೊಳ್ಳುತ್ತಿದ್ದವು ಅನ್ನಿಸಿದೆ. ಇದರ ಮಧ್ಯೆ ಈ ಬಾರಿ ವೇದಿಕೆಯ ಮೇಲೆ ತಂಬೂರಿ ರಾಜಮ್ಮನಂಥ ಮಹಾನ್ ಕಲಾವಿದೆಯ ಕೊರತೆ ಎದ್ದು ಕಾಣುತ್ತಿತ್ತು. ಆಗ ಆಕೆಯ ಓಡಾಟ, ನಟನೆ, ಹಾಡಿನ ಗತ್ತು ಕುರಿತು ಚರ್ಚಿಸುತ್ತಿರುವಾಗ; ಈ ಬಾರಿಯೂ ಆಕೆಯನ್ನು ಕರೆಸಬೇಕಾಗಿತ್ತು ಎಂದಾಗ, ‘‘ಇಲ್ಲ ಸಾರ್, ಆಕೆ ಕಾಲವಾಗಿ ಎರಡು ವರ್ಷವಾಯಿತು’’ ಎಂದು ಮುಕುಂದರಾಜ್ ಹಾಗೂ ಕುರುವ ಬಸವರಾಜ್ ಹೇಳಿದಾಗ; ನಾನು ಪೆಚ್ಚಾಗಿ ಬಿಟ್ಟಿದ್ದೆ. ಒಂದು ಕ್ಷಣ ಅಂಥ ಅಪ್ರತಿಮ ಕಲಾವಿದೆಗೆ ಹೇಗೆ ಶ್ರದ್ಧಾಂಜಲಿಯನ್ನು ಅರ್ಪಿಸುವುದು ಎಂದು ಯೋಚಿಸುವಾಗ, ಶಬ್ದಗಳಿಗೆ ಅವಕಾಶ ಕೊಡದೆ ನನ್ನ ಮನೋಲೋಕದಲ್ಲಿ ನಟಿಸತೊಡಗಿದ್ದಳು. ಮತ್ತೊಮ್ಮೆ ಮಂಟೆಸ್ವಾಮಿಯಂಥವರ ಜೀವನ ಗಾಥೆಯನ್ನು ವಿಸ್ತರಿಸಿ ಬಿಟ್ಟಿದ್ದಳು. ನನಗೆ ಗೊತ್ತಿಲ್ಲದೆಯೇ ಗುನುಗುನಿಸತೊಡಗಿದ್ದೆ. ‘ಅಮ್ಮ ತಾಯಿ ನೀನು ಕಲಾ ಲೋಕದ ನಿಜವಾದ ಭಾರತ ಮಾತೆ’ ಎಂದು ಹೀಗೆ ಆಕೆಯ ಬಗ್ಗೆ ಹೇಗೇಗೋ ಅನ್ನಿಸುವಂತೆ ಕರ್ನಾಟಕದ ಉದ್ದಗಲಕ್ಕೂ ಬದುಕಿದವನಲ್ಲವೇ? ಹೀಗೆ ‘ಕಿ.ರಂ. ಕಾವ್ಯ ಶಿವರಾತ್ರಿ’ ಸಮೃದ್ಧವಾಗಿ ಮುಂದುವರಿಯಬೇಕು. ಸಾಧ್ಯವಾದರೆ ಪಕ್ಕದ ಜಿಲ್ಲೆಗಳಿಗೂ ವಿಸ್ತರಿಸಬೇಕು.
ಕಿ.ರಂ. ಅವರು ನಾವು ವರ್ಣಿಸಲು ಸಾಧ್ಯವಾಗದಂಥ ‘ವಿಶ್ವವಿದ್ಯಾನಿಲಯ’ವೇ ಆಗಿ ಬಿಟ್ಟಿದ್ದರು. ಅವರ ಅನುಭವಲೋಕದ ದಾಹದ ತುಡಿತ ಎಷ್ಟು ತೀವ್ರವಾಗಿತ್ತು. ಎಲ್ಲ ವಿಷಯಗಳಿಗೆ ಸಂಬಂಧಿಸಿದ ಅತ್ಯುತ್ತಮ ಕೃತಿಗಳ ಜೊತೆಗೆ ಅತ್ಯುತ್ತಮ ಸಿಡಿಗಳು ಮತ್ತು ಕ್ಯಾಸೆಟ್‌ಗಳು ಅವರ ಕೊಠಡಿಯಲ್ಲಿ ತುಂಬಿಕೊಂಡಿದ್ದುವು. ಅದನ್ನು ಅವಲೋಕಿಸುವುದರಲ್ಲಿಯೇ ದೊರಕುತ್ತಿದ್ದ ಸುಖಾನುಭವವನ್ನು ಹೇಗೆ ವರ್ಣಿಸುವುದು ಅನ್ನಿಸುತ್ತದೆ. ಹಾಗೆ ನೋಡಿದರೆ ಎಲ್ಲ ವಿಧವಾದ ಗುಣವಾಚಕಗಳಿಗೆ ಅರ್ಹರಾಗಿದ್ದವರು.</p><h3>Varthabarati</h3><h2 id="ch4">--ಭ್ರಮೆಗಳೆಲ್ಲ ಕಳಚಿದ ಹೊತ್ತು--</h2><h3></h3><p>
ಧಾರಾವಾಹಿ-46
ಅಜ್ಜಿಯ ಸಂಭ್ರಮ ನೋಡಿ ಐಸುಳ ಬಾಯಿ ಕಟ್ಟಿತ್ತು. ಅವಳು ತಲೆಯಾಡಿಸಿದಳು.
 ನೋಡು. ಇದು ನವರತ್ನಗಳ ಉಂಗುರ. ಇಂತಹ ಉಂಗುರ ಈಗ ಎಲ್ಲಿ ಹುಡುಕಿದರೂ, ಎಷ್ಟು ದುಡ್ಡು ಕೊಟ್ಟರೂ ಸಿಗಲಿಕ್ಕಿಲ್ಲ. ಇದು ನನ್ನ ಮದುವೆ ಸಂದರ್ಭದಲ್ಲಿ ತ್ಯಾಂಪಣ್ಣ ಉಡುಗೊರೆಯಾಗಿ ಕೊಟ್ಟದ್ದು. ಇದನ್ನು ನಾನು ನಿನ್ನ ಮಗನಿಗೆ ಉಡುಗೊರೆಯಾಗಿ ಕೊಡಬೇಕು.
 ಐಸು ಅಜ್ಜಿಯನ್ನೇ ನೋಡುತ್ತಾ ಸುಮ್ಮನೆ ಕುಳಿತು ಬಿಟ್ಟಿದ್ದಳು.
 ಇನ್ನೇನಾದರೂ ಉಳಿದಿದೆಯೇ? ನನಗೆ ಮರೆತು ಹೋಗುತ್ತೆ. ನೀನು ನೆನಪು ಮಾಡಬೇಕು. ಮದುವೆ ಸಂದರ್ಭದಲ್ಲಿ ಅಗತ್ಯದ್ದೇ ಮರೆತು ಹೋಗಿ ಬಿಡುತ್ತೆ’’
 ‘‘................’’
 ನೀನೇನು ಕೊಡುತ್ತಿ ನಿನ್ನ ಸೊಸೆಗೆ ಉಡುಗೊರೆ?’’
 ಮೊನ್ನೆ ನಿಮಗೆ ತೋರಿಸಿದ್ದಲ್ಲವಾ ಅಜ್ಜಿ. ನಾನು ಕೊಡಲಿಕ್ಕೇಂತ ನಾಸರ್ ಒಂದು ಚಿನ್ನದ ಸೊಂಟದ ಪಟ್ಟಿ ತಂದಿದ್ದಾನೆ. ವಧು ದಕ್ಷಿಣೆ ಕೊಡ್ಲಿಕ್ಕೆ ಹತ್ತು ಪವನಿನ ಒಂದು ಸರ ತಂದಿದ್ದಾನೆ. ಮೊನ್ನೆ ನೀವು ಅದನ್ನೆಲ್ಲ ನೋಡಿದ್ದಲ್ಲವಾ.
 ‘‘ನಾನು ನೋಡಿದ್ದೇನಾ?’’
 ಹೌದು ನಿಮಗೆ ಪ್ರತಿಯೊಂದನ್ನೂ ತೋರಿಸಿದ್ದಾನೆ. ಅವನ ಅಂಗಿ, ಪ್ಯಾಂಟು, ಸೂಟು, ಬೂಟು, ಕೋಟು, ನನ್ನ ಸೀರೆ, ನಿಮ್ಮ ಸೀರೆ, ನಿಮ್ಮ ಮಕ್ಕಳು, ಮೊಮ್ಮಕ್ಕಳು, ಅಳಿಯಂದಿರು ಎಲ್ಲರಿಗೂ ತೆಗೆದ ಬಟ್ಟೆಗಳನ್ನು ನಿಮಗೆ ತೋರಿಸಿದ್ದಾನೆ.
 ‘‘ಯಾವಾಗ! ನಾನೂ ನೋಡ್ಲೇ ಇಲ್ಲ!’’
 ಅವನು ತಂದ ದಿನವೇ ನಿಮಗೆ ತೋರಿಸಿದ್ದಾನೆ. ನೀವು ನೋಡಿದ್ದೀರಿ. ನಿಮಗೆ ನೆನಪಿಲ್ಲ.’’
 ‘‘ಹೌದಾ...? ಅಜ್ಜಿ ತಲೆ ತುರಿಸಿದರು.
 ಐಸು ಆಭರಣಗಳನ್ನೆಲ್ಲ ಪೆಟ್ಟಿಗೆಗೆ ತುಂಬಿಸಿ ಮುಚ್ಚಳ ಹಾಕಿ ಕಲಂಬಿಯಲ್ಲಿಟ್ಟಳು. ಬೀಗ ಹಾಕಿ ಬೀಗದ ಗೊಂಚಲನ್ನು ಅಜ್ಜಿಯ ಕೈಗೆ ಕೊಟ್ಟಳು.
 ‘‘ಅಜ್ಜಿ, ನೀವು ಊಟ ಮಾಡಿ. ಮದ್ದು ಕುಡಿಯಲಿ ಕ್ಕುಂಟು. ನಾನು ಬಡಿಸ್ತೇನೆ ಬನ್ನಿ’’ ಎಂದು ಐಸು ಅಡಿಗೆ ಕೋಣೆಗೆ ನಡೆದಳು. ಅಷ್ಟರಲ್ಲಿ ಅಜ್ಜಿಯ ಮಕ್ಕಳು, ಮೊಮ್ಮಕ್ಕಳೆಲ್ಲ ಅಜ್ಜಿಯ ಸುತ್ತ ನೆರೆದು ಬಿಟ್ಟಿದ್ದರು.
 ***
 ತಾಹಿರಾ ಹಿಂದಿನ ಸೀಟಿನಲ್ಲಿ ತಾಯಿಯ ಭುಜಕ್ಕೆ ಒರಗಿ ಕುಳಿತಿದ್ದಳು. ಅವಳ ಕೈಬೆರಳುಗಳು ತಾಯಿಯ ಬೆರಳುಗಳನ್ನು ಹೊಸೆದು ಕೊಂಡಿದ್ದವು. ತಾಯಿ ಕಣ್ಣು ಮುಚ್ಚಿ ಕುಳಿತಿದ್ದರು. ಮಾತನಾಡುತ್ತಿರಲಿಲ್ಲ. ಬಹುಶಃ ನಿದ್ದೆ ಬಂದಿರಬೇಕು. ತಂದೆ ಮುಂದಿನ ಸೀಟಿನಲ್ಲಿ ಕುಳಿತು ತೂಕಡಿಸುತ್ತಿದ್ದರು. ಕಾರು ಓಡುತ್ತಿತ್ತು. ತಾಹಿರಾಳಿಗೆ ನಿದ್ದೆ ಬರಲಿಲ್ಲ. ಅವಳಿಗೆ ಇಂದು ಅತ್ಯಂತ ಸಂತೋಷದ ವಿಷಯ ಎಂದರೆ ಅವಳ ತಾಯಿ ಎಷ್ಟೋ ವರ್ಷಗಳ ನಂತರ ಮರಳಿ ಮನೆಗೆ ಹೋಗುತ್ತಿರುವುದು.
 ಅಜ್ಜಿಯನ್ನು ಕಂಡಾಗ ತಾಯಿಯ ಪ್ರತಿಕ್ರಿಯೆ ಹೇಗಿರಬಹುದು. ಇಬ್ಬರೂ ಬಾಚಿ ತಬ್ಬಿಕೊಂಡು ಅಳಬಹುದೇ? ಅಜ್ಜಿಯ ಮಕ್ಕಳು, ಮೊಮ್ಮಕ್ಕಳು, ಅಳಿಯಂದಿರು ಅಮ್ಮನನ್ನು ಹೇಗೆ ಸ್ವಾಗತಿಸಬಹುದು. ಅಮ್ಮ ಅವರ ಜೊತೆ ಹೇಗೆ ನಡೆದುಕೊಳ್ಳಬಹುದು. ಅಪ್ಪಅವರೆಲ್ಲರ ಜೊತೆ ಹೊಂದಿಕೊಳ್ಳಬಹುದೇ... ಎಂದೆಲ್ಲ ಯೋಚಿಸುತ್ತಿದ್ದವಳು ನಿದ್ದೆಗೆ ಜಾರಿ ಬಿಟ್ಟಿದ್ದಳು.
 ಅವಳ ತಾಯಿ ಕಣ್ಣು ಮುಚ್ಚಿ ಕುಳಿತಿದ್ದರೂ ನಿದ್ದೆ ಬಂದಿರಲಿಲ್ಲ. ಅವರಿಗೆ ತನ್ನ ಬಾಲ್ಯ, ತಾನು ಬೆಳೆದ ಮನೆ, ತನ್ನನ್ನು ಪ್ರಾಣಕ್ಕಿಂತಲೂ ಹೆಚ್ಚಾಗಿ ಪ್ರೀತಿಸುತ್ತಿದ್ದ ತಂದೆ, ಎದೆ ಹಾಲೂಡಿಸಿ ಸಾಕಿ, ಸಲಹಿದ ತಾಯಿ, ತನ್ನ ಅಕ್ಕಂದಿರು, ಭಾವಂದಿರು, ತಾನು ಶಾಲೆಗೆ ಹೋದದ್ದು, ಕಾಲೇಜು ಓದಿದ್ದು, ತ್ಯಾಂಪಣ್ಣ ಶೆಟ್ಟಿ - ಎಲ್ಲಕ್ಕಿಂತಲೂ ಮುಖ್ಯವಾಗಿ ತಾನು ಎಲ್ಲ ಸಂಬಂಧಗಳನ್ನೂ ಕಳಚಿಕೊಂಡು ಪ್ರೀತಿಸಿದವನ ಜೊತೆ ಓಡಿ ಬಂದದ್ದು... - ಹೀಗೆ ಒಂದೊಂದೇ ಮುಖಗಳು, ಒಂದೊಂದೇ ಚಿತ್ರಗಳು, ಒಂದೊಂದೇ ಘಟನೆಗಳು ಅವರ ಕಣ್ಣ ಮುಂದೆ ಹಾದುಹೋಗತೊಡಗಿತ್ತು.
 ಏನೆಲ್ಲ ಆಗಿ ಹೋಯಿತು ನನ್ನ ಬದುಕಿನಲ್ಲಿ. ಕಾಲ ಹೇಗೆ ಸರಿದು ಹೋಯಿತು. ಏನೆಲ್ಲ ಕನಸುಗಳನ್ನು ಹೊತ್ತು ಕೊಂಡು ಬಂದ ನಾನು ಏನನ್ನು ಸಾಧಿಸಿದೆ, ಏನನ್ನು ಗಳಿಸಿದೆ. ಒಂದು ತಿಂಗಳು - ಒಂದೇ ಒಂದು ತಿಂಗಳು - ನನ್ನ ಭ್ರಮೆಗಳೆಲ್ಲ ಕರಗಿ ನಾನು ಮತ್ತೆ ಭೂಮಿ ಮೇಲೆ ಹೆಜ್ಜೆ ಊರಿದ್ದೆ. ಆನಂತರ ನಾನು ನನ್ನ ಪ್ರೀತಿಯ ತಂದೆಯನ್ನು, ತಾಯಿಯನ್ನು, ಒಡ ಹುಟ್ಟಿದವರನ್ನು ನೆನೆಯದ ದಿನಗಳಿಲ್ಲ. ಕಣ್ಣೀರಿಡದ ಕ್ಷಣಗಳಿಲ್ಲ. ಆದರೆ ಏನು ಮಾಡುವುದು, ಕನಸುಗಳನ್ನು ಹೊತ್ತು ಬಂದಾಗಿತ್ತು. ತುಂಬಾ ಓದಬೇಕು, ದೊಡ್ಡ ಕೆಲಸಗಿಟ್ಟಿಸಿಕೊಳ್ಳಬೇಕು, ಕೈತುಂಬಾ ಸಂಪಾದಿಸಬೇಕು, ನನ್ನ ಕಾಲ ಮೇಲೆ ನಾನು ನಿಲ್ಲಬೇಕು, ಸಾಧಿಸಬೇಕು, ಯಾರೂ ಸಾಧಿಸದ್ದನ್ನು ಸಾಧಿಸಬೇಕು - ಕನಸುಗಳು - ಏನೆಲ್ಲ ಕನಸುಗಳು -ಸಾಧಿಸಿದೆ, ಎಲ್ಲವನ್ನೂ ಸಾಧಿಸಿದೆ. ಆದರೆ ಕಾಲದ ಜೊತೆ ಎಲ್ಲವೂ ಕರಗಿ ಹೋಯಿತು. ತಾನು ಏನನ್ನು ಪಡೆದಿದ್ದೆನೋ, ಏನನ್ನು ಗಳಿಸಿದ್ದೆನೋ, ಅದನ್ನು ಪಡೆದಿದ್ದವರಿಂದ ಅವರಿಗೆ ಹಿಂದಿರುಗಿಸಲು ನನ್ನಿಂದ ಸಾಧ್ಯವಾಗಲಿಲ್ಲ.
 ಜೀವನ ಪೂರ್ತಿ ಬರೀ ನೋವು, ದುಃಖ ಗಳು. ಯಾಕೆ ಹೀಗಾಯಿತು. ನಾನೆಲ್ಲಿ ಎಡವಿದೆ. ಯಾಕೆ ಹೀಗಾದೆ. ಗಟ್ಟಿಯಾಗಿ ಅಳಬೇಕೆಂದರೂ ಸಾಧ್ಯವಾಗದಂತಹ, ದುಃಖ ನೋವುಗಳನ್ನು ಯಾರಲ್ಲೂ ತೋಡಿಕೊಳ್ಳಲೂ ಸಾಧ್ಯವಾಗದಂತಹ ಸುಳಿಗೆ ಹೇಗೆ ನಾನು ಸಿಲುಕಿಕೊಂಡೆ. ಹೇಗೆ ಸಿಲುಕಿಕೊಂಡೆ - ಏನಾಗಿತ್ತು ನನಗೆ - ಎಲ್ಲಿ ಜಾರಿದೆ ನಾನು - ಬಿದ್ದ ನನಗೆ ಮತ್ತೆ ಯಾಕೆ ಎದ್ದು ನಿಲ್ಲಲಾಗಲಿಲ್ಲ.
 ಎಷ್ಟೊಂದು ಅವಮಾನ ಪಟ್ಟಿರಬಹುದು ನನ್ನ ತಂದೆ. ಎಷ್ಟೊಂದು ದುಃಖ, ನೋವು ಅನುಭವಿಸಿರಬಹುದು ನನ್ನ ತಾಯಿ. ನನ್ನನ್ನು ನೆನೆದು, ನಾನು ಮಾಡಿದ ದ್ರೋಹವನ್ನು ನೆನೆದು ಎಷ್ಟೊಂದು ಕಣ್ಣೀರು ಹಾಕಿರಬಹುದು. ತಾಯಿ ಹೃದಯ ನಾನು ಅರ್ಥ ಮಾಡಿಕೊಳ್ಳದೆ ಹೋದೆ. ಆ ಹೃದಯ ಅರ್ಥವಾಗಬೇಕಾದರೆ ನಾನೊಬ್ಬಳು ತಾಯಿಯಾಗಬೇಕಾಯಿತು.
 ನಾನು ನನ್ನ ಗಂಡನನ್ನು ಕರೆದುಕೊಂಡು ಮನೆಗೆ ಹಿಂದಿರುಗಿದ್ದರೆ ನಮ್ಮನ್ನು ತಂದೆ ಸ್ವೀಕರಿಸಬಹುದಿತ್ತು. ಕ್ಷಮಿಸಬಹುದಿತ್ತು. ಆದರೆ ನಾನು ಹೋಗಲಿಲ್ಲ. ನನ್ನ ತಂದೆ ತೀರಿಕೊಂಡಾಗಲೂ ನಾನು ಹೋಗಲಿಲ್ಲ. ಹೇಗೆ ಹೋಗುವುದು. ಹೇಗೆ ಈ ಮುಖವನ್ನು ತೋರಿಸುವುದು, ಏನೆಂದು ಹೇಳುವುದು - ಹೋಗಲಿಲ್ಲ - ಹೋಗಲು ಧೈರ್ಯ ಸಾಕಾಗಲಿಲ್ಲ ನನಗೆ - ಹೋಗಲೇಬಾರದು, ಈ ಮುಖವನ್ನು ಇನ್ನು ಅವರಿಗೆ ತೋರಿಸಲೇಬಾರದು ಎಂದು ನಿರ್ಧರಿಸಿಬಿಟ್ಟಿದ್ದೆ. ನೀರಿಗೆ ಧುಮುಕಿಯಾಗಿತ್ತು. ಬದುಕಬೇಕಾದರೆ ಈಜಲೇಬೇಕಾಗಿತ್ತು. ಈಜಿದೆ. ಬದುಕಿದೆ. ಈಗ ಪ್ರಾಯವಾಗುತ್ತಿದೆ. ನಿವೃತ್ತಿಯ ವಯಸ್ಸು ಹತ್ತಿರವಾಗುತ್ತಿದೆ. ಬದುಕಿನ ಸಂಜೆಯತ್ತ ಹೊರಳುತ್ತಿದ್ದೇನೆ. ಈಗ ಎಲ್ಲ ಅರ್ಥವಾಗುತ್ತಿದೆ. ಮನಸ್ಸಿಗೆ ಸ್ವಸ್ಥತೆಯೇ ಇಲ್ಲ- ಇನ್ನೆಷ್ಟು ದಿನ - ಒಮ್ಮೆ ನೋಡಬೇಕು ಹೆತ್ತ ಕರುಳನ್ನು - ಸಾಯುವುದಕ್ಕೆ ಮೊದಲು ಒಮ್ಮೆ ನೋಡಬೇಕು. ‘ಅಮ್ಮಾ’ ಎಂದು ಕರೆಯಬೇಕು. ಆಸೆಯಾಗುತ್ತಿತ್ತು. ಪ್ರತಿಕ್ಷಣ ಹೃದಯ ತುಡಿಯುತ್ತಿತ್ತು. ಈಗ ಹೊರಟಿದ್ದೇನೆ...’’
 ಈಗ ನನ್ನನ್ನು ನೋಡಿದರೆ ಅಮ್ಮನ ಪ್ರತಿಕ್ರಿಯೆ ಹೇಗಿರಬಹುದು. ‘ಝೊಹರಾ’ ಎಂದು ಬಾಚಿ ತಬ್ಬಿಕೊಳ್ಳಬಹುದೇ. ಯಾಕೆ ಹೀಗೆ ಮಾಡಿದೆ ಮಗಳೇ ಎಂದು ಕಣ್ಣೀರು ಹರಿಸಬಹುದೇ. ಕೋಪದಿಂದ ಸಿಡಿಮಿಡಿಗೊಳ್ಳಬಹುದೇ. ಯಾವ ರೀತಿ ವರ್ತಿಸಬಹುದು. ನನ್ನ ಅಕ್ಕಂದಿರು, ಭಾವಂದಿರನ್ನೆಲ್ಲ ಹೇಗೆ ಎದುರಿಸುವುದು. ಅವರು ಪ್ರಶ್ನೆ ಮಾಡಿದರೆ ಏನೆಂದು ಉತ್ತರಿಸುವುದು... ಏನಾದರಾಗಲಿ... ಬೈದರೆ ಬಯ್ಯಲಿ, ಹಂಗಿಸಲಿ, ಅವಮಾನಿಸಲಿ ಎಲ್ಲವನ್ನೂ ಸಹಿಸಿಕೊಳ್ಳಬೇಕು. ಎಲ್ಲರನ್ನೂ ಒಮ್ಮೆ ಕಣ್ಣು ತುಂಬ ನೋಡಬೇಕು. ಯಾರಿಗೂ ನೋವಾಗದಂತೆ ನಡೆದುಕೊಳ್ಳಬೇಕು...
 ತಾಹಿರಾ ಕಣ್ಣು ತೆರೆದಾಗ ಬೆಳಕು ಹರಿದಿತ್ತು. ಕಾಡಂಕಲ್‌ಲ್ ಮನೆ ಸಮೀಪಿಸುತ್ತಿತ್ತು. ಅಪ್ಪ - ಅಮ್ಮ ಎಚ್ಚರದಿಂದಿದ್ದರು. ಅವಳು ಸರಿಯಾಗಿ ಕುಳಿತು ತಲೆ ಕೂದಲನ್ನು ಜೋಡಿಸಿ ಕಟ್ಟಿಕೊಂಡಳು. ಮುಖ ಒರೆಸಿಕೊಂಡಳು. ಕಿಟಿಕಿಯಿಂದ ಹೊರಗೆ ನೋಡುತ್ತಾ ಕುಳಿತಳು. ಕಿಟಕಿಯಿಂದ ಜೋರಾಗಿ ಬೀಸಿ ಹೊಡೆಯುತ್ತಿದ್ದ ಹಿಮಗಾಳಿ ಅವಳ ದೇಹಕ್ಕೆ ಕಚಗುಳಿ ಇಡುತ್ತಿದ್ದವು. ಇಂದು ಮೆಹೆಂದಿ. ನಾಳೆ ಮದುವೆ. ನನಗೆ ಮದುವೆ. ನೆನೆಯುತ್ತಿದ್ದಂತೆಯೇ ಅವಳ ಮನಸ್ಸು ಸಂತೋಷ-ಸಂಭ್ರಮದಿಂದ ಪುಳಕಗೊಂಡು ಹಾಡತೊಡಗಿತ್ತು.
 ಕಾರು ಬಂದು ಕಾಡಂಕಲ್‌ಲ್ ಮನೆಯ ಮುಂದೆ ನಿಂತಿತು. ತಾಹಿರಾ ಕಾರಿನ ಬಾಗಿಲು ತೆರೆದು ಜಿಂಕೆಯಂತೆ ಒಮ್ಮೆಲೆ ಹೊರಗೆ ಜಿಗಿದು ನೋಡಿದಳು. ಅಂಗಳ ತುಂಬಾ ಶಾಮಿಯಾನ ಹಾಕಲಾಗಿತ್ತು. ಶಾಮಿಯಾನದೊಳಗೆ ಜೋಡಿಸಿಟ್ಟ ಕುರ್ಚಿಗಳಲ್ಲಿ ಕೆಲವು ಜನ ಕುಳಿತಿದ್ದರು. ಅವಳ ಅಪ್ಪ-ಅಮ್ಮ ಕಾರಿನಿಂದಿಳಿದರು.
 ‘‘ಬನ್ನಿ ಅಮ್ಮ... ಬನ್ನಿ ಅಪ್ಪ...’’ ಎಂದು ಅವಳು ಮುಂದೆ ನಡೆದಳು. ಅಮ್ಮ-ಅಪ್ಪ ಅವಳನ್ನು ಹಿಂಬಾಲಿಸಿದರು. ಅವಳು ಅಂಗಳ ದಾಟಿ ಮೆಟ್ಟಿಲು ಹತ್ತಿ ಒಳಗಡಿ ಇಡುತ್ತಿದ್ದಂತೆಯೇ ಲೋಬಾನಾ-ಕರ್ಪೂರ-ಊದಿನ ಕಡ್ಡಿಯ ಹೊಗೆ, ಪರಿಮಳ ಒಮ್ಮೆಲೆ ಬಂದು ಅವಳ ಮುಖಕ್ಕೆ ರಾಚಿತು. ಅವಳು ವರಾಂಡಕ್ಕೆ ಬಂದಳು. ಒಂದು ಕಡೆ ಕೆಲವು ಮೌಲವಿಗಳು ಸಾಲಾಗಿ ಕುಳಿತಿದ್ದರು. ಮತ್ತೆ ಕೆಲವರು ಅಲ್ಲಲ್ಲಿ ಮೌನವಾಗಿ ಕುಳಿತಿದ್ದುದು ಕಾಣಿಸಿತು.
 ಅವಳು ವರಾಂಡ ದಾಟಿ ಚಾವಡಿಗೆ ಬಂದಳು. ಅಲ್ಲಿ ಬೆಂಚಿಯ ಮೇಲೆ ಒಬ್ಬರು ಮುಖದ ತುಂಬಾ ಬಿಳಿ ಬಟ್ಟೆ ಹೊದ್ದು ಮಲಗಿದ್ದರು. ತಲೆ ಪಕ್ಕ ನಾಸರ್ ಕುಳಿತಿದ್ದ. ಅವಳ ಎದೆ ಬಡಿದುಕೊಳ್ಳತೊಡಗಿತು. ಕೈ ಕಾಲು ನಡುಗತೊಡಗಿತು. ಅವಳು ಹೆಜ್ಜೆ ಬದಲಿಸುತ್ತಾ ಬಂದು ನಾಸರ್‌ನ ಪಕ್ಕ ನಿಂತಳು. ಅವಳ ಹಿಂದೆಯೇ ಅವಳ ತಂದೆ-ತಾಯಿ ಬಂದು ನಿಂತರು. ನಾಸರ್ ಮಲಗಿದ್ದ ವ್ಯಕ್ತಿಯ ಮುಖದ ಬಟ್ಟೆ ಸರಿಸಿದ. ಅಜ್ಜಿ! ಅಜ್ಜಿ ಮೂಗಿಗೆ ಹತ್ತಿ ಇಟ್ಟು ಅಂಗಾತ ಮಲಗಿದ್ದರು.
 ತಾಹಿರಾ ‘‘ಅಜ್ಜೀ...’’ ಎಂದು ಚೀರುತ್ತಾ ಅಜ್ಜಿಯ ದೇಹದ ಮೇಲೆ ಬಿದ್ದು ಹೊರಳಾಡತೊಡಗಿದಳು. ಇಬ್ಬರು ಹೆಂಗಸರು ಅವಳನ್ನು ಹಿಡಿದು ಎತ್ತಿ ಒಳಗೆ ಕರೆದೊಯ್ದರು. ಅವಳ ಕಿರುಚಾಟ ಜಾಸ್ತಿಯಾಗುತ್ತಿದ್ದಂತೆಯೇ ಅಡುಗೆ ಮನೆಗೆ ಎಳೆದುಕೊಂಡು ಹೋಗಿ ಬಾಗಿಲು ಮುಚ್ಚಿದರು.
 ಅಲ್ಲಿ ಐಸು ತಲೆ ತುಂಬಾ ಸೆರಗು ಹೊದ್ದುಕೊಂಡು ನೆಲದಲ್ಲಿ ಗೋಡೆಗೊರಗಿ ಕುಳಿತಿದ್ದಳು. ಅವಳ ಕಣ್ಣಿಂದ ಚಿಮ್ಮುತ್ತಿದ್ದ ನೀರು ಕೆನ್ನೆಯ ಮೇಲೆ ಹರಿಯುತ್ತಿತ್ತು. ಅವಳನ್ನು ಕಂಡವಳೇ ತಾಹಿರಾ ಅವಳ ಮಡಿಲಲ್ಲಿ ತಲೆ ಇಟ್ಟು ಬಿಕ್ಕಿ ಬಿಕ್ಕಿ ಅಳತೊಡಗಿದಳು...
 ತಾಹಿರಾಳ ತಾಯಿ ಕಂಬದಂತೆ ನಿಂತು ತಾಯಿಯ ಮುಖವನ್ನೇ ದಿಟ್ಟಿಸುತ್ತಿದ್ದರು. ‘‘ಅಮ್ಮ... ನನ್ನಮ್ಮ... ಹೊರಟು ಹೋದರು... ನನ್ನ ಮುಖವನ್ನೂ ನೋಡದೆ ಹೊರಟು ಹೋದರು. ಅಮ್ಮಾ... ಅಮ್ಮಾ...’’ ಅವರ ಹೃದಯ, ದೇಹದ ನರನಾಡಿಗಳು ಚೀರತೊಡಗಿದವು. ಅವರಿಗೆ ದುಃಖ ಉಕ್ಕಿ ಬಂತು. ಕಣ್ಣು ಮಂಜಾಗತೊಡಗಿತು... ‘ಅಳಬಾರದು... ನಾನು ಅಳಬಾರದು’ ಎಂದು ಎಷ್ಟೇ ತಡೆದುಕೊಂಡರೂ ಅದು ಅವರಿಂದ ಸಾಧ್ಯವಾಗಲಿಲ್ಲ. ಅವರ ದುಃಖದ ಕಟ್ಟೆ ಒಡೆದೇ ಬಿಟ್ಟಿತ್ತು. ಕುಸಿದು ಕುಳಿತ ಅವರು ತಾಯಿಯ ಪಾದಗಳ ಮಧ್ಯೆ ಮುಖ ಹುದುಗಿಸಿ ಅಳತೊಡಗಿದರು. ಅಜ್ಜಿಯ ಪಾದ ಅವರ ಕಣ್ಣೀರಿನಿಂದ ಒದ್ದೆಯಾಗತೊಡಗಿತ್ತು... ಅದಾಗಲೇ ಮೌಲವಿಗಳ ಸಾಮೂಹಿಕ ಕುರ್‌ಆನ್ ಪಾರಾಯಣ ಅವರ ಕಿವಿಗೆ ಬಂದು ಅಪ್ಪಳಿಸತೊಡಗಿತು...
 ................
 ................
 ಯಾಸೀನ್
 ವಲ್ ಕುರ್‌ಆನಿಲ್ ಹಕೀಮ್
 ಇನ್ನಕಲಮಿನಲ್ ಮುರುಸಲೀನ್
 ಅಲಾ ಸಿರಾತಿಮ್ಮುಸ್ತ ಕೀಮ್
 ತಂಝೀಲಲ್ ಅಝೀಝುರ್ರಹೀಮ್
 ................
 ................
 (ಮುಗಿಯಿತು)</p><h3>Varthabarati</h3><h2 id="ch5"> ಕನ್ನಡ ಭಾಷಾ ಸಂಬಂಧ </h2><h3>ಬಾಲಸುಬ್ರಹಣ್ಯ ಕಂಜರ್ಪಣೆ </h3><p>
ಸಂವಿಧಾನದ ಮತ್ತು ರಾಜಕೀಯ ಅಗತ್ಯಗಳಿಗಾಗಿ ಭಾಷಾವಾರು ರಾಜ್ಯ ವಿಂಗಡಣೆಯಾದ ನಂತರ ಭಾಷೆಗಳೂ ದೇಶದ ಒಗ್ಗಟ್ಟಿ ಗಿಂತ ವಿಭಜನೆಗೆ ಹೆಚ್ಚು ಯತ್ನಿಸಿದಂತೆ ಕಾಣುತ್ತದೆ. ನನ್ನ ಸ್ನೇಹಿತರೊಬ್ಬರು ಇದನ್ನು ‘ಭಾಷಾಡಿಚ್ಟ’ ಎಂದು ಕೆಣಕುತ್ತಿದ್ದರು. ಇದಕ್ಕೆ ಕಾರಣ ಭಾಷೆ ಯನ್ನು ಭೌಗೋಳಿಕ, ಪ್ರಾದೇಶಿಕ ಮಿತಿಯಲ್ಲಿ ನೋಡಿ ಆನಂತರ ಅದನ್ನು ಸ್ವಪ್ರತಿಷ್ಠೆಯ ಬೆಳವಣಿಗೆಗೆ ಬೇಕಾದ ಟಾನಿಕ್‌ನಂತೆ ಬಳಸಿದ್ದು. ಜನರ ನಡುವಣ ಭಾಷೆಯ ನೈಜ ಉದ್ದೇಶವಾದರೂ ಏನು? ಅದು ಇರಬೇಕಾದ್ದಲ್ಲಿ?
ಕನ್ನಡ ಭಾಷೆಯ ಬಳಕೆ ಹೇಗಿದೆ? ನಮ್ಮ ಸಿನೆಮಾಗಳಲ್ಲಿ ನಾಯಕ, ನಾಯಕಿ, ಮತ್ತು ಪೋಷಕ ಪಾತ್ರಗಳು ವಿದೇಶಕ್ಕೆ ಹೋಗಿ ಬಂದರೆ ಅಥವಾ ಬರುವವರಾದರೆ ಅವರ ಕನ್ನಡ ಭಾಷೆಯನ್ನು ಗಂಭೀರವಾಗಿಯೋ, ಲವಲವಿಕೆಯಿಂದಲೋ, ಹುಡುಗಾಟದಿಂದಲೋ ಚಿತ್ರಿಸುತ್ತಾರೆ. ಆದರೆ ಹಾಸ್ಯ ಪಾತ್ರಗಳು ವಿದೇಶದಿಂದ ಬಂದರೆ ಅವರು ಬಳಸುವ ಕನ್ನಡವನ್ನು ಸಾಕಷ್ಟು ಹಾಸ್ಯಾಸ್ಪದವಾಗಿಯೇ ಚಿತ್ರಿಸುತ್ತಾರೆ. ಹಾಗೆಯೇ ವಿದೇಶದಲ್ಲಿ ಭಾರತೀಯ ಪಾತ್ರಗಳು ಬದುಕುವ ರೀತಿಯಲ್ಲೂ ಈ ಭಾಷಾ ಭಿನ್ನತೆಯಿದೆ. ಅಲ್ಲಿ ಪಡುವ ಪಾಡು ಮತ್ತು ಸಾಂಸ್ಕೃತಿಕ ಭಿನ್ನತೆಯನ್ನು ಗುರುತಿಸುವ ಭಾಷಾವಿನ್ಯಾಸ ಹಾಗೂ ಆಚಾರ-ವಿಚಾರಗಳಲ್ಲಿ ಕಾಣುವ ವ್ಯತ್ಯಾಸ ಇವುಗಳಿಂದಾಗಿ ಸಂಭವಿಸುವ ಪ್ರಮಾದಗಳು ಇವು ಅನೇಕ ಬದುಕುಗಳ ಕಥೆಗಳಾಗುತ್ತವೆ. ನಾಟಕಗಳಲ್ಲಿ ಈಚೀಚೆಗೆ ಸಾಂಸ್ಕೃತಿಕ ವಿಪರ್ಯಾಸಗಳು ಅಷ್ಟಾಗಿ ರಂಗದಲ್ಲಿ ಸುದ್ದಿ ಮಾಡುತ್ತಿಲ್ಲ. ಆದರೆ ಹಿಂದೆ ನಾಟಕಗಳಲ್ಲಿ ಆಧುನಿಕತೆ ಮತ್ತು ಪರಂಪರೆಗಳನ್ನು ದೇಶೀಭಾಷೆ ಮತ್ತು ಇಂಗ್ಲಿಷ್‌ಗಳ ನಡುವಣ ಮುಖಾಮುಖಿಯಂತೆ ತೋರಿಸುತ್ತಿದ್ದಾಗ ಮನರಂಜನೆಗಾಗಿ ಅತಿಯಾದ ಭಿನ್ನತೆಯನ್ನು ತೋರಿಸುತ್ತಿದ್ದರು. 
ಟಿಪ್ಪುಸುಲ್ತಾನ್, ಕಿತ್ತೂರು ರಾಣಿ ಚೆನ್ನಮ್ಮ ಮುಂತಾದ ನಾಟಕಗಳಲ್ಲಿ (ಸಿನೆಮಾಗಳಲ್ಲೂ) ಬರುತ್ತಿದ್ದ ಆಂಗ್ಲರು ಮಾತನಾಡುವ ಕನ್ನಡವೆಂದರೆ ಅದು ಹಾಸ್ಯವಾಗಿಯೇ ಕಾಣಿಸುತ್ತಿತ್ತು. ಪ್ರಾಯಃ ಆ ಕಾಲದಲ್ಲೂ ವಿದೇಶೀಯರು ಕನ್ನಡ ಮಾತನಾಡುವುದಕ್ಕೆ ಅಷ್ಟೇನೂ ಕಷ್ಟಪಟ್ಟಂತೆ ಕಾಣುವುದಿಲ್ಲ. ಕನ್ನಡದ ಅನೇಕ ಗ್ರಂಥಗಳನ್ನು ಸಂಪಾದಿಸಿದ ಆಂಗ್ಲ ವಿದ್ವಾಂಸರು, ಅರ್ಥಕೋಶವನ್ನು ಸಂಪಾದಿಸಿದ ಮೊದಲ ಕನ್ನಡ ಡಾಕ್ಟರೇಟ್ ಪಡೆದ ಜರ್ಮನ್ ವಿದ್ವಾಂಸ ಕಿಟ್ಟೆಲ್, ಸಂಸ್ಕೃತ ಗ್ರಂಥಗಳನ್ನು ಅನುವಾದಿಸಿದ ಮ್ಯಾಕ್ಸ್ ಮುಲ್ಲರ್ ಇಂಥವರನ್ನು ಗಮನಿಸಿದರೆ ಕನ್ನಡ ಅವರಿಗೆ ಕಬ್ಬಿಣದ ಕಡಲೆಯಾಗಿರಲಿಲ್ಲವೆನ್ನುವುದು ಸ್ಪಷ್ಟವಾಗುತ್ತದೆ. ಅಲ್ಲದೆ ಇಂಗ್ಲಿಷ್ ಬರಲಿಲ್ಲವೆಂಬ ಕಾರಣಕ್ಕೆ ವಿದ್ವತ್ತನ್ನು ಕಡೆಗಣಿಸಿದ ಉದಾಹರಣೆಗಳು ಬ್ರಿಟಿಷ್ ಭಾರತದಲ್ಲಿ ಅಪರೂಪ. ಕರ್ನಾಟಕದಲ್ಲಿ ನೆಲೆಸಿದ ಕನ್ನಡದ ನೆರೆ ರಾಜ್ಯಗಳವರು, ಐಎಎಸ್, ಐಪಿಎಸ್ ಮಾಡಿ ಕರ್ನಾಟಕದಲ್ಲಿ ದುಡಿಯುವ ಇತರ ರಾಜ್ಯದ ಅಧಿಕಾರಿಗಳು ಮಾತನಾಡುವಂತೆ ಉಚ್ಛಾರದಲ್ಲಿ ಸ್ವಲ್ಪವ್ಯತ್ಯಾಸ, ಬಳಕೆಯಲ್ಲಿ ಸ್ವಲ್ಪ ಸಹಜ ಅಪಭ್ರಂಶವಿದ್ದಿರಲಿಕ್ಕೂ ಸಾಕು. ಮಂಗಳೂರಿನಿಂದ ಬೆಳಗಾವಿ/ಬೀದರ್‌ವರೆಗೆ ಕನ್ನಡ ಭಾಷಾ ಭಿನ್ನತೆ ಎಷ್ಟಿದೆಯೆಂದರೆ ಒಬ್ಬ ಕನ್ನಡಿಗನ ಭಾಷಾ ಬಳಕೆಯನ್ನು ಇನ್ನೊಬ್ಬ ಕನ್ನಡಿಗನೇ ಲೇವಡಿ ಮಾಡುವುದು ಪ್ರಚಲಿತದಲ್ಲಿದೆ. (ಅನೇಕ ಹಾಸ್ಯ ಸಂಜೆಗಳಿಗೆ ಇದೇ ಬಂಡವಾಳ; ಶ್ರೀರಕ್ಷೆ!) ಹಾಗೆ ನೋಡಿದರೆ ಇಂದು ಬಹುತೇಕ ಕನ್ನಡಿಗರು ನಗರವಾಸಿಗಳಾಗುತ್ತಿರುವುದರಿಂದ ಮತ್ತು ಅಲ್ಲಿ ಕನ್ನಡದ ಬಳಕೆಯ ಅನಿವಾರ್ಯತೆ ಕಡಿಮೆಯಾಗಿರುವುದರಿಂದ ಕನ್ನಡಿಗರು ಮಾತನಾಡುವ ಕನ್ನಡವೇ ಹಾಸ್ಯಾಸ್ಪದ ಸ್ಥಿತಿಯಲ್ಲಿದೆ. ಭಾಷಾಭಿಮಾನವೆಷ್ಟೇ ಇರಲಿ, ಅದೊಂದು ಓದುವ, ಬರೆಯುವ, ಮಾತನಾಡುವ ಮಾಧ್ಯಮ ಮಾತ್ರ ಮತ್ತು ಸಂಸ್ಕೃತಿಯ ಒಂದಂಗವೇ ಹೊರತು ಅದೇ ಬದುಕಾಗಲು ಸಾಧ್ಯವಿಲ್ಲವಾದ್ದರಿಂದ ಭಾಷೆಯ ಆಧಾರದಲ್ಲಿ ಯಾವುದನ್ನೂ ಮೇಲು-ಕೀಳಾಗಿ ನಿರ್ಣಯಿಸಬಾರದು. ನಮ್ಮಲ್ಲಿ ಕನ್ನಡ ಮಾತ್ರ ಗೊತ್ತಿದ್ದವನಿ(ಳಿ)ಗೆ ಸಾರ್ವಜನಿಕ ಸ್ವೀಕಾರಾರ್ಹತೆ ಸ್ವಲ್ಪಕಡಿಮೆಯೇ. 
ಇಂಗ್ಲಿಷ್‌ನಲ್ಲಿ ಮಾತನಾಡಿದಾಗ ಆತ/ಆಕೆ ಕನ್ನಡದಲ್ಲೇನಾದರೂ ಉತ್ತರಿಸಿದರೆ ಅವರನ್ನು ನಿಂದಾರ್ಹ ದೃಷ್ಟಿಯಿಂದ ವೀಕ್ಷಿಸುವ ಹೊಸ ಸಂಪ್ರದಾಯವೂ ಇದೆ. ಸ್ವಲ್ಪಸಜ್ಜನಿಕೆಯ ಅಭಾವವಿರುವವರಾದರೆ ನಿಮಗೆ ಇಂಗ್ಲಿಷ್ ಬರೋದಿಲ್ವ? ಅಥವಾ ನೀವು ಎಷ್ಟು ಓದಿದ್ದೀರಿ? ಮುಂತಾದ ಲಜ್ಜಾಹೀನ ಪ್ರಶ್ನೆಗಳನ್ನು ಹಾಕುತ್ತಾರೆ. ಇನ್ನು ಕೆಲವರು ನಮ್ಮ ಮನೆಯಲ್ಲಿ ನಾವೆಲ್ಲರೂ ಇಂಗ್ಲಿಷೇ ಮಾತನಾಡುವುದು ಎಂದು ಸ್ವಪ್ರಶಂಸಾ ಮಾತುಗಳನ್ನಾಡುತ್ತಾರೆ. ಇದನ್ನು ಎದುರಿಸಲು ಬೇಕಾದ ಅಸ್ಮಿತೆ, ಸ್ವಾಭಿಮಾನವಿದ್ದವರಾದರೆ ಎದುರಿಸಬಲ್ಲರು ಮತ್ತು ಆತ್ಮವಿಶ್ವಾಸವನ್ನು ಉಳಿಸಿಕೊಳ್ಳುವರು. ಸ್ವಲ್ಪಮುದುಡುವ, ಸಂಕೋಚದ ಸ್ವಭಾವದವರು ಇನ್ನಷ್ಟು ಮುದುರಿಕೊಳ್ಳುವರು. ನಾವು ನಮ್ಮ ಮನೆಗಳಲ್ಲಿ ಕನ್ನಡವನ್ನೇ ಮಾತನಾಡುತ್ತೇವಲ್ಲವೇ? ಅವರವರ ಜಾತಿಗೆ, ಪ್ರದೇಶಕ್ಕೆ ವಿಶಿಷ್ಟವಾದ ಕನ್ನಡ ಭಾಷಾ ಪ್ರಭೇದವಿದೆಯಾದರೂ ನಾವು ಪ್ರಜ್ಞಾಪೂರ್ವಕವಾಗಿ ಎಲ್ಲ ಪ್ರದೇಶಗಳಲ್ಲೂ ಬಳಸಿದರೆ ಅರ್ಥವಾಗಬಹುದಾದ, ಕನ್ನಡವನ್ನು ಬಳಸುತ್ತೇವೆ. ಒಟ್ಟಿನಲ್ಲಿ ಕನ್ನಡದ ಬಳಕೆ ನಮಗೆ ಮುಖ್ಯವಾಗಬೇಕು.
 ಕೆಲವು ದಶಕಗಳ ಹಿಂದೆ ಅನೇಕರು ತಮ್ಮ ಮಕ್ಕಳನ್ನು ಇಂಗ್ಲಿಷ್ ಮಾಧ್ಯಮ ಶಾಲೆಗೆ ಕಳಿಸಿದ್ದರೆ ಅದಕ್ಕೆ ಕನ್ನಡ ಭಾಷೆಯ ಅಭಿಮಾನದ ಕೊರತೆ ಕಾರಣವಲ್ಲ; ಬದಲಾಗಿ ಶಾಲೆ ಮನೆಯ ಸಮೀಪದಲ್ಲಿತ್ತು; ವ್ಯಾವಹಾರಿಕವಲ್ಲದ, ಶಿಕ್ಷಣದ, ಬದುಕಿನ ಅಂದರೆ ಆರ್ಥಿಕ ಅನುಕೂಲವಿತ್ತು. ಜೊತೆಗೆ ಮಕ್ಕಳು ತಮ್ಮ ಜೊತೆಯಲ್ಲೇ ಇರುತ್ತಾರೆಂಬ ಸಂತೋಷವೂ ಇತ್ತು. (ಮಕ್ಕಳು ಕನಿಷ್ಠ 10ನೆ ತರಗತಿಯ ವರೆಗಾದರೂ ಹೆತ್ತವರ ಜೊತೆಗೇ ಇರಬೇಕೆಂಬುದು ನನ್ನ ಅಭಿಪ್ರಾಯ.) ನಮ್ಮ ಮಕ್ಕಳು ಯಾವ ಕಾರಣಕ್ಕೂ ಕನ್ನಡದ ಸಂಬಂಧ ಕಡಿಯದಂತೆ ನೋಡಿಕೊಳ್ಳುವುದು ಅಗತ್ಯ. ಮನೆಯಲ್ಲಿ ಕನ್ನಡ ಮಾತನಾಡುತ್ತಿದ್ದ ನನ್ನ ಪರಿಚಿತರ ಮನೆಯ ಹುಡುಗ ಓದುತ್ತಿದ್ದ ಶಾಲೆಯಲ್ಲಿ ಶಿಕ್ಷಕರೊಬ್ಬರು ಕೇಳುತ್ತಿದ್ದರಂತೆ: ‘‘ಮನೆಯಲ್ಲಿ ಯಾವ ಭಾಷೆ ಮಾತನಾಡುತ್ತೀರಿ?’’ ಬಹುತೇಕ ಮಕ್ಕಳು ‘‘ಇಂಗ್ಲಿಷ್’’ ಎನ್ನುತ್ತಿದ್ದರಂತೆ. (ಇದರಲ್ಲಿ ಸತ್ಯ ಹೇಳಿದವ ರೆಷ್ಟೋ ಸುಳ್ಳು ಹೇಳಿದವರೆಷ್ಟೋ ಗೊತ್ತಿಲ್ಲ!) ಈ ಹುಡುಗ ‘‘ಕನ್ನಡ’’ ಅಂದನಂತೆ. ಆ ಶಿಕ್ಷಕರು ‘‘ನೋಡು, ನೀನು ಇಂಗ್ಲಿಷ್ ಮಾತನಾಡದಿದ್ದರೆ ಪರೀಕ್ಷೆಯಲ್ಲಿ ಪಾಸಾಗುವುದು ಕಷ್ಟವಾದೀತು’’ ಎಂದರಂತೆ. ಅಷ್ಟೇ ಅಲ್ಲ, ಶಾಲೆಯ ಇಂಗ್ಲಿಷ್ ನಾಟಕದಲ್ಲಿ ಅದೇ ಕಾರಣಕ್ಕಾಗಿ ಈ ಹುಡುಗನಿಗೆ ಪಾತ್ರವನ್ನು ನಿರಾಕರಿಸಿದರಂತೆ. ಆ ಹುಡುಗ ನೊಂದುಕೊಂಡು ಈ ವಿಚಾರ ತಿಳಿಸಿದ. ನಾನು ‘‘ಚೆನ್ನಾಗಿ ಓದು, ಯಾವುದೇ ವಿಷಯ ಅರ್ಥವಾಗುವುದು ಮತ್ತು ಇಂಗ್ಲಿಷ್ ಮಾತನಾಡುವುದು ಪ್ರತ್ಯೇಕ’’ ಎಂದು ಹೇಳಿದೆ. ಆ ವರ್ಷದ ಎಸೆಸೆಲ್ಸಿ ಪರೀಕ್ಷೆಯಲ್ಲಿ ಆ ಹುಡುಗ ಚೆನ್ನಾಗಿ ಅಂಕ ಗಳಿಸಿದ ಮಾತ್ರವಲ್ಲ ಇಂಗ್ಲಿಷ್‌ನಲ್ಲಿ ಶಾಲೆಗೆ ಪ್ರಥಮ ಸ್ಥಾನ ಗಳಿಸಿದ.
ಇಂತಹ ಘಟನೆಗಳು ಅನೇಕ ನಡೆಯುತ್ತವೆ. ನಾವೆಲ್ಲ ಕನ್ನಡ ಮಾಧ್ಯಮ ಶಾಲೆಯಲ್ಲಿ ಓದಿದವರು. ಪ್ರತಿಷ್ಠಿತ ಕಾಲೇಜೊಂದರಲ್ಲಿ ಪಿಯುಸಿಗೆ ಸೇರಿದಾಗ ಮೊದಲ ದಿನವೇ ನಮ್ಮ ತರಗತಿಯ ಪ್ರಾಧ್ಯಾಪಕರು ‘‘ಇಲ್ಲಿ ಎಷ್ಟು ಮಂದಿ ಕನ್ನಡ ಮಾಧ್ಯಮದಿಂದ ಮತ್ತು ಎಷ್ಟು ಮಂದಿ ಇಂಗ್ಲಿಷ್ ಮಾಧ್ಯಮದಿಂದ ಬಂದಿದ್ದೀರಿ’’ ಎಂದು ಪ್ರಶ್ನಿಸಿದರು. 60 ಮಂದಿಯಿದ್ದ ತರಗತಿಯಲ್ಲಿ 6 ಮಂದಿ ಮಾತ್ರ ಇಂಗ್ಲಿಷ್ ಮಾಧ್ಯಮದಲ್ಲಿ ಓದಿ ಬಂದವರು. ಆ ಪ್ರಾಧ್ಯಾಪಕರು ಇದನ್ನು ತಿಳಿದ ನಂತರ ಆ 6 ಮಂದಿಗೆ ಪಾಸಾಗುವುದು ಕಷ್ಟವಿಲ್ಲವೆಂದೂ ಉಳಿದವರು ತುಂಬಾ ಶ್ರಮಿಸಬೇಕಾದೀತೆಂದೂ ಹೇಳಿದರು. ಒಂದು ರೀತಿಯಲ್ಲಿ 54 ವಿದ್ಯಾರ್ಥಿಗಳನ್ನು ಅವರು ಅವಮಾನಿಸಿದ್ದರು! ಮೊದಲ ಪರೀಕ್ಷೆಯಲ್ಲಿ ಮೊದಲ 10 ಸ್ಥಾನಗಳನ್ನು ಕನ್ನಡ ಮಾಧ್ಯಮದಲ್ಲಿ ಓದಿದ ವಿದ್ಯಾರ್ಥಿಗಳೇ ಪಡೆದರೆಂಬುದು ವಿಶೇಷ. (ಈ ಸ್ಥಾನ ಕೊನೆಯ ಪರೀಕ್ಷೆಯ ವರೆಗೂ ಮುಂದುವರಿಯಿತು!)
ಇಂಗ್ಲಿಷ್ ಮಾಧ್ಯಮಕ್ಕೆ ಅದರದ್ದೇ ಆದ ಅನುಕೂಲಗಳಿರಬಹುದು. ಮುಖ್ಯವಾಗಿ ಇಂಗ್ಲಿಷ್ ಮಾತು ಸಲೀಸಾಗಿರುತ್ತದೆ. ಅರಳು ಹುರಿದಂತೆ ಇಂಗ್ಲಿಷ್ ಮಾತನಾಡುವ ವಿದ್ಯಾರ್ಥಿಗಳು ಅದೇ ಪ್ರಮಾಣದಲ್ಲಿ ಪಠ್ಯವನ್ನು ಅರ್ಥಮಾಡಿಕೊಳ್ಳುತ್ತಾರೆಂದಾಗಲೀ ತಮ್ಮ ಇಂಗ್ಲಿಷ್ ಮಾತಿನ ಪ್ರೌಢಿಮೆಯನ್ನು ಬರೆಹದಲ್ಲಿಳಿಸುತ್ತಾರೆಂದಾಗಲೀ ಭ್ರಮಿಸಬಾರದು. ಭಾಷಾ ಪ್ರವೇಶಿಕೆ ಬೇರೆ; ವಿಷಯ ಪ್ರವೇಶಿಕೆ ಬೇರೆ.
ಇಷ್ಟಾಗಿಯೂ ಇಂದು ಕನ್ನಡ ಮಾಧ್ಯಮ ಶಾಲೆಗಳಲ್ಲಿ ವಿದ್ಯಾರ್ಥಿಗಳ ಸಂಖ್ಯೆ ಕ್ಷೀಣಿಸುತ್ತಿದೆ. ಬಹುಪಾಲು ಸರಕಾರಿ ಶಾಲೆಗಳೇ ಕನ್ನಡ ಮಾಧ್ಯಮ ಶಾಲೆಗಳು. ಎಷ್ಟೇ ಸೌಕರ್ಯಗಳನ್ನು ನೀಡಿದರೂ ತೀರಾ ಬಡ ಕೆಲವು ಮಕ್ಕಳಷ್ಟೇ ಸರಕಾರಿ ಇಲ್ಲವೇ ಕನ್ನಡ ಮಾಧ್ಯಮ ಶಾಲೆಗಳಿಗೆ ದಾಖಲಾಗುತ್ತಾ ರೆಂದರೆ ನಿಜಕ್ಕೂ ಬೇಸರದ ವಿಷಯ. ಒಂದಿಷ್ಟು ಆರ್ಥಿಕ ಶಕ್ತಿಯಿದ್ದರೂ (ಅಥವಾ ಶಿಕ್ಷಣಕ್ಕಾಗಿ ಸಾಲ ಮಾಡುವ ಶಕ್ತಿಯಿದ್ದರೂ ಸಾಕು!) ಮಕ್ಕಳನ್ನು ಪ್ರತಿಷ್ಠಿತ ಖಾಸಗಿ ಇಂಗ್ಲಿಷ್ ಮಾಧ್ಯಮ ಶಾಲೆಗಳಿಗೆ ದಾಖಲಿಸುತ್ತಾರೆ. ಅವರಾದರೋ ಹಿಂದೆ ಮೆಡಿಕಲ್ ಇಂಜಿನಿಯರಿಂಗ್ ಕಾಲೇಜುಗಳಿಗೆ ಮೀಸಲಾಗಿದ್ದ ಬಸ್ ಮುಂತಾದ ರೀತಿಯ ವಾಹನಗಳನ್ನು ನೇಮಿಸಿಕೊಂಡು ಮಕ್ಕಳನ್ನು ಮನೆಯಿಂದಲೇ ಎತ್ತಿಹಾಕಿಕೊಂಡು ಬರುತ್ತಾರೆ. ಯಾರಿಗೆ ಬೇಡ ಈ ಸೌಕರ್ಯ?
ಕನ್ನಡ ಮಧ್ಯಮ ಶಾಲೆಗಳು ಮಾಮೂಲಾಗಿ ಸರಕಾರಿ ಶಾಲೆಗಳೇ ಆಗಿರುತ್ತವೆ. ಇಲ್ಲಿರುವ ಶಿಕ್ಷಕರಿಗೆ ಖಾಸಗಿ ಶಾಲೆಗಳಿಗೆ ಹೋಲಿಸಿದರೆ ಹೆಚ್ಚು ಪ್ರಮಾಣದ ಸಂಬಳ, ಸವಲತ್ತು ಮತ್ತು ಉದ್ಯೋಗ ಖಾತ್ರಿಯಿರುತ್ತದೆ. ಇವ್ಯಾವುದೂ ಇಲ್ಲದೆಯೂ ಖಾಸಗಿ ಶಾಲೆಗಳು ವಿದ್ಯಾರ್ಥಿಗಳನ್ನು ಆಕರ್ಷಿ ಸುತ್ತಾವೆಂದರೆ ಮಾಧ್ಯಮವೇ ಮುಖ್ಯ ಆಕರ್ಷಣೆಯೆಂದು ನಂಬಬಹುದು. ಭಾಷೆಯೇ ಮುಖ್ಯವಲ್ಲವೆಂದೆ. ಹಾಗಾದರೆ ಯಾವ ಭಾಷೆಯಲ್ಲಿ ಓದಿದರೇನು? ಕಲಿತರೇನು? ಆದರೆ ಮನೆಯ ಮಾತು ಬೆಸೆಯುವ ಸಂಬಂಧವನ್ನು ಇನ್ಯಾವ ಭಾಷೆಯೂ ಬೆಸೆಯಲಾರದು. ಅಳುವಾಗ, ನಗುವಾಗ, (ಮತ್ತು ಇನ್ನು ಅಚ್ಚರಿಪೂರ್ವಕವಾಗಿ) ಸಿಟ್ಟು ಬಂದಾಗ ಮನೆ ಮಾತೇ ಅಪ್ಪಿಕೊಳ್ಳುತ್ತದೆ. ಶಿವರಾಮ ಕಾರಂತರು ಇಂತಹ ಒಂದು ಸಂದರ್ಭದಲ್ಲಿ ‘‘ಇಂಗ್ಲಿಷಿನಲ್ಲಿ ನಗಬೇಕು’’ ಎಂದು ಲೇವಡಿ ಮಾಡಿದರಂತೆ! ಹೇಳಬೇಕಾದ್ದನ್ನು ನಮ್ಮದೇ ಭಾಷೆಯಲ್ಲಿ ಹೇಳುವುದಕ್ಕೂ ನಮ್ಮದಲ್ಲದ ಭಾಷೆಯಲ್ಲಿ ಹೇಳುವುದಕ್ಕೂ ವ್ಯತ್ಯಾಸವಿರುತ್ತದೆ. ಇಂಗ್ಲಿಷ್ ಬರಹಗಳನ್ನು ಓದಿದವರಿಗೆ ಭಾರತೀಯರ ಬರವಣಿಗೆಯು ಯುರೋಪಿನ, ಅಮೆರಿಕದ ಬರೆಹಗಾರರ ಬರವಣಿಗೆಗಿಂತ ಹೇಗೆ ಭಿನ್ನವಾಗಿದೆಯೆಂಬುದು ಗೊತ್ತಾಗುತ್ತದೆ. ‘ಸ್ವಧರ್ಮೇ ನಿಧನಂ ಶ್ರೇಯಃ, ಪರಧರ್ಮೋ ಭಯಾವಹಃ’ ಎಂಬ ಮಾತು ಯಥಾರ್ಥಕ್ಕೆ ಧರ್ಮಕ್ಕೆ ಅನ್ವಯಿಸುವುದಿಲ್ಲ; ಬದಲಾಗಿ ಭಾಷೆಗೆ, ಅಭಿವ್ಯಕ್ತಿಗೆ ಅನ್ವಯಿಸುತ್ತದೆ. (ಧರ್ಮವೆಂಬುದು ಅಭಿವ್ಯಕ್ತಿಯೆಂಬ ಅರ್ಥದಲ್ಲಿ ಮೂಲದ ಶ್ಲೋಕ ಸೃಷ್ಟಿಯಾಗಿದೆಯೆಂಬ ಅಭಿಪ್ರಾಯದ ಕುರಿತು ಅಧ್ಯಯನ ನಡೆಸಬೇಕಾದೀತು.)
ಭಾಷೆ ಬಂಧುತ್ವ/ಬಾಂಧವ್ಯವನ್ನು ಸೃಷ್ಟಿಸಲು ಕೊಂಡಿಯಾಗಬೇಕು. ಇತರರಿಗೆ ನಮ್ಮ ಭಾಷೆಯ ವೈಶಿಷ್ಟ್ಯವನ್ನು ಹೇಳಿ ಅದು ಹೇಗೆ ಎಲ್ಲ ಭಾಷೆಗಳಂತೆ ಬಳಸಬಲ್ಲ ಭಾಷೆಯೆಂಬ ಬಗ್ಗೆ ವಿವರಣೆ ನೀಡಬೇಕು. ನಾವು ನಮ್ಮ ಭಾಷೆಯ ವೈಶಿಷ್ಟ್ಯದ ಬದಲು ಶ್ರೇಷ್ಠತೆಯನ್ನು ಅಂದರೆ ಅದು ಹೇಗೆ ಇತರ ಭಾಷೆಗಳಿಗಿಂತ ಶ್ರೇಷ್ಠವಾದ್ದೆಂದು ಜಾಸ್ತಿ ಹೇಳುತ್ತ ಹೋದರೆ ಅದು ಆದರದ ಬದಲಿಗೆ ಅನಾದರವನ್ನೇ ಸಂಪಾದಿಸುತ್ತದೆ. ಆಗ ಅನಾಕರ್ಷಕವಾಗಿಯೂ ಕಾಣಿಸುತ್ತದೆ. ಭಾಷೆಯ ಸೌಂದರ್ಯವಿರುವುದೇ ಅದರ ಸಂವಹನಾ ಮತ್ತು ಧಾರಣಾ ಶಕ್ತಿಯಲ್ಲಿ. ಸಂಗೀತದ ಭಾಷೆಯ ಹಾಗೆ. ‘ಎಂದರೋ ಮಹಾನುಭಾವುಲು’ ಎಂದು ಹಾಡಿದಾಗ ಅದು ನಮ್ಮ ಭಾಷೆಯಲ್ಲವೆಂದು ಅನ್ನಿಸೀತೇ? ಭಾಷೆ ಅಂದರೆ ಮಾತು. ಮಾತು ಕೊಡುವುದಕ್ಕೆ ಭಾಷೆ ಕೊಡುವುದು ಎಂದು ಬಂದದ್ದೇ ಒಂದು ವಿಶೇಷ. ಅದನ್ನು ಉಳಿಸಿಕೊಳ್ಳುವ ಕೆಲಸ ಭಾಷೆಯಿಂದ ಆಗಬೇಕು. ಅದಾಗದಿದ್ದರೆ ಭಾಷೆ ಬಂಧನವೇ ಹೊರತು ಸಂಬಂಧವಾಗಲು ಸಾಧ್ಯವಿಲ್ಲ.
♦♦♦♦♦♦♦♦♦♦♦♦♦♦♦♦♦♦♦♦♦♦♦♦♦
ಈ ಸುದ್ದಿ / ಲೇಖನದ ಬಗ್ಗೆ ನಿಮ್ಮ ಅಭಿಪ್ರಾಯ, ಅನಿಸಿಕೆಯೇನು ?
ಕೆಳಗೆ ಕಮೆಂಟ್ ವಿಭಾಗದಲ್ಲಿ ಬರೆಯಿರಿ. </p><h3>Varthabarati</h3><h2 id="ch6">ಇದನ್ನು ಪ್ರಜಾತಂತ್ರ ಎನ್ನುತ್ತಾರೆಯೇ?</h2><h3></h3><p>
ಈಗಾಗಲೇ ಬಹುಪಾಲು ಎಲ್ಲಾ ಐತಿಹಾಸಿಕ ಮಹತ್ವದ ಸ್ಥಳಗಳನ್ನೂಹಾಗೆಯೇ ಮೃತಾತ್ಮಗಳ ಥಳಥಳಿಸುವ ‘ಸ್ಥಳ್’,‘ಭೂಮಿ’, ‘ಘಾಟ್’, ‘ವನ್’ಗಳೆಲ್ಲಾ ನೋಡಿಯಾಗಿತ್ತು. ಇವುಗಳಲ್ಲೆಲ್ಲಾ ಹಾಳುಬಿದ್ದು, ಸರಿಯಾದ ನಿರ್ವಹಣೆ ಇಲ್ಲದೆ ಸೊರಗುತ್ತಿದ್ದ ಒಂದೇ ಒಂದು ಸ್ಥಳ್ ಎಂದರೆ ಬಾಬು ಜಗಜೀವನರಾಮ್‌ರ ಸಮಾಧಿ ಸ್ಥಳವಾದ ‘ಸಮತಾಸ್ಥಳ್’, ನೋಡಿ ಖೇದವೆನಿಸಿತ್ತು. ಈ ಭವ್ಯ-ದಿವ್ಯರ ಸಮಾಧಿ ಜಾಗಗಳನ್ನು ವ್ಯವಸ್ಥಿತವಾಗಿ ವಸತಿ ಸಂಕೀರ್ಣವಾಗಿ ಅಭಿವೃದ್ಧಿ ಪಡಿಸುವುದಾದರೆ ಹಳೆ ದಿಲ್ಲಿಯ ಬಹು ಪಾಲು ನಿರಾಶ್ರಿತರಿಗೆ ಮತ್ತು ವಸತಿಹೀನರಿಗೆ ಡಬ್ಬಲ್ ಬೆಡ್‌ರೂಮಿನ ಮನೆ ಗಳನ್ನು ಕಟ್ಟಿಕೊಡಬಹುದು ಅನಿಸಿತ್ತು (ಈ ಬಗ್ಗೆ ನಂತರ ವಿವರವಾಗಿ ಬರೆಯುತ್ತೇನೆ). ಏಕೆಂದರೆ, ಹೀಗೆಂದು ಒಬ್ಬರ ಬಳಿ ಹೇಳಿಬಿಟ್ಟಿದ್ದೆ. ‘ದೇಶ ವನ್ನಾಳಿದ ಮಹಾತ್ಮರುಗಳ ಬಗ್ಗೆ ಹಾಗೆಲ್ಲಾ ಚೀಪಾಗಿ ಯೋಚಿಸಬಾರದು’ ಎಂದು ಆ ಹಿರಿಯರು ಬುದ್ಧಿ ಹೇಳಿದ ಮೇಲೆ ಅತ್ತ ಕಡೆ ತಿರುಗಿ ನೋಡು ವುದನ್ನೂ ಬಿಟ್ಟು ಬಿಟ್ಟೆ.
ಹಾಗಾಗಿ, ಈ ನನ್ನ ಮುಂದಿದ್ದ ಬೃಹತ್ ಪ್ರಶ್ನೆ ಎಲ್ಲಿಗೆ ಹೋಗುವುದು? ಮಗಳನ್ನು ಕೇಳಿದೆ. ಕಾನೂನು ಸ್ನಾತಕೋತ್ತರ ವಿದ್ಯಾರ್ಥಿಯಾದ ಅವಳು ಅದ್ಯಾಕೋ ಗೊತ್ತಿಲ್ಲ, ತಟ್ಟನೆ ಪಾರ್ಲಿಮೆಂಟ್ ಭವನ್ ಅಂದಳು. ಒಬ್ಬ ಪತ್ರಕರ್ತನಾಗಿ ನನಗೂ ಅದರ ಬಗ್ಗೆ ಭಾರೀ ಕುತೂಹಲವಿತ್ತಾದರೂ, ಯಾಕೋ ಏನೋ ಒಂದು ಬಗೆಯ ಅಳುಕಿತ್ತು. ಮಗಳು ಸೂಚಿಸಿದ ಮೇಲೆ ಅಪೀಲೇ ಇಲ್ಲ. ಹೋಗುವುದೆಂದು ನಿರ್ಧಾರವಾಯಿತು. ಪಾಸನ್ನು ಪಡೆದು ಕೊಳ್ಳಲು ನನ್ನ ಮುಂದೆ ಅನೇಕ ಸಾಧ್ಯತೆಗಳಿದ್ದವು. ಅವುಗಳಲ್ಲಿ ಯಾವ ಕಿರಿ ಕಿರಿಯೂ ಇಲ್ಲದೆ ಆ ಕ್ಷಣದಲ್ಲಿ ಆಗುಮಾಡುವ ಗೆಳೆಯ ದಿನೇಶ್ ಅಮೀನ್ ಮಟ್ಟು. ಆಗಲೂ ಈತ ಸಾಮಾನ್ಯನಲ್ಲ, ಮುಖ್ಯಮಂತ್ರಿಗಳ ಮಾಧ್ಯಮ ಸಲಹೆಗಾರ. ಈಗಾಗಲೇ, ಅನೇಕ ಬಾರಿ ಇವರ ನೆರವನ್ನು ಪಡೆದಾಗಿತ್ತು!. ನಂತರದಲ್ಲಿ ತೀರಾ ಸರಳವಾದ್ದು, ನಮ್ಮ ನಾಡಿನವನೇ ಆದ ಅಲ್ಲಿನ ಕರ್ನಾಟಕ ಭವನ್-1ನಲ್ಲಿದ್ದ ಕಿರಿಯ ಗೆಳೆಯ ರಫೀಕ್. ಅವನಿಗೆ ಫೋನ್ ಮಾಡಿದೆ. ಅವನು ಒಂದು ಗಂಟೆಯ ಒಳಗೆ ವ್ಯವಸ್ಥೆ ಮಾಡುವುದಾಗಿ ಹೇಳಿದ, ಹಾಗೂ ಹೇಳಿದಂತೆ ಮಾಡಿದ. ಅಂದು ಲೋಕಸಭೆ ಇರಲಿಲ್ಲ ವಾದ್ದರಿಂದ ರಾಜ್ಯಸಭೆಗೆ ಜನರಲ್ ಪಾಸ್ ಸಿಕ್ಕಿತ್ತು. ಅಂತೂ ಇಂತೂ ನಿಗದಿ ಪಡಿಸಿದ್ದ, 3 ಗಂಟೆಯ ಹೊತ್ತಿಗೆ, ಸೂಚಿಸಿದ್ದ 3ನೆ ಗೇಟಿನ ಮುಂದಕ್ಕೆ ಬರುವ ಲ್ಲಿಗೆ ಸ್ವಲ್ಪ ತಡವಾಗಿ ಬಿಟ್ಟಿತ್ತು. ಗೇಟಿನ ಮುಂದಂತೂ ಭಯಹುಟ್ಟಿಸುವಷ್ಟು ಸೆಕ್ಯೂರಿಟಿಯವರ ಸೈನ್ಯ, ಯಥಾರೀತಿ ಜನರಿಗಿಂತ ಅವರೇ ಹೆಚ್ಚು!!

  

ಗೇಟ್-3; ಚೆಕಪ್-1: ಹೆಚ್ಚು ಕಡಿಮೆ ಉಕ್ಕಿನ ಕೋಟೆ; ಒಂದು ಬಾರಿಗೆ ಮಾತ್ರ ಹೆಚ್ಚೆಂದರೆ ಮೂರು-ನಾಲ್ಕು ಜನ ಸಂದರ್ಶಕರನ್ನು ಮೆಟಲ್ ಡಿಟೆಕ್ಟರ್‌ಗಳ ಮೂಲಕ ಮಾತ್ರ ಒಳ ಬಿಡಲಾಗುತ್ತದೆ. ಒಳಗೆ ಕಿಕ್ಕಿರಿದಿರುವ ಸೆಕ್ಯುರಿಟಿಯ ಜನ ಮತ್ತು ಆಧುನಿಕ ಯಂತ್ರೋಪಕರಣಗಳು. ಮೊದಲು ಪಾಸಿನ ಜೆನ್ಯೂನಿಟಿಯ ಪರೀಕ್ಷೆಯಾಗುತ್ತದೆ. ಆಮೇಲೆ ನಿಮ್ಮ ಬ್ಯಾಗನ್ನು ಕಸಿದುಕೊಳ್ಳಲಾಗುತ್ತದೆ, ಅದನ್ನು ಪರೀಕ್ಷಿಸಲಾಗುತ್ತದೆ, ಮತ್ತೆ ನಿಮ್ಮ ದೇಹದ ಮೇಲೆ ಇರುವ ಎಲ್ಲಾ ಹೊರ ಕಾಣುವ ವಸ್ತುಗಳನ್ನು ಬಿಚ್ಚಿಸಲಾಗುತ್ತದೆ; ತೊಟ್ಟ ಬಟ್ಟೆಗಳ ಹೊರತಾಗಿ, ಮೊಬೈಲು, ಬೆಲ್ಟು, ಬೂಟು, ಕೊನೆಗೆ ಪೆನ್ನನ್ನು ಸಹ. ಮರ್ಮಾಂಗಗಳನ್ನು ಹಿಸುಕುವುದೊಂದನ್ನು ಹೊರತುಪಡಿಸಿ ನಿಮ್ಮ ದೇಹವನ್ನು ಆಮೂಲಾಗ್ರವಾಗಿ ಕೈಯಲ್ಲಿ ಮತ್ತು ಯಂತ್ರೋಪಕರಣಗಳ ಮೂಲಕ ತಪಾಸಣೆ ಮಾಡಲಾಗುತ್ತದೆ. ಒಂದಲ್ಲ ಎರಡೆರಡು ಸಾರಿ. ನಮ್ಮ ಬಳಿ ಇದ್ದ ಎಲ್ಲವನ್ನೂ ಬಹುಪಾಲು ಒಂದೇ ಒಂದು ಕಾಗದದ ಚೂರನ್ನೂ ಬಿಡದೆ ಜಪ್ತಿ ಮಾಡಲಾಗುತ್ತದೆ. ಆ ನಂತರದಲ್ಲಿ ನಿಮ್ಮ ಬಳಿ ಅಪಾಯಕಾರಿ ಯಾದ ಮತ್ತು ನಿರಪಾಯಕಾರಿಯಾದ ಏನೊಂದೂ ಇಲ್ಲ ಎಂದಾದ ಮೇಲೆ ಎಲ್ಲಾ ಎಲೆಕ್ಟ್ರಾನಿಕ್ ಮತ್ತು ನಾನ್ ಎಲೆಕ್ಟ್ರಾನಿಕ್ ವಸ್ತುಗಳನ್ನು ಕಸಿದು ಕೊಂಡು ಹೆಚ್ಚು ಕಡಿಮೆ ನಿಮ್ಮ ಖಾಲಿ ಬ್ಯಾಗನ್ನು ಕೊಟ್ಟು ಒಳಗೆ ಬಿಡಲಾಗು ತ್ತದೆ. ಅಲ್ಲಿಂದ ಕೆಲವೇ ಮೀಟರುಗಳ ದೂರದಲ್ಲಿರುವ ಕಟ್ಟಡದ ಆವರಣ ದೊಳಕ್ಕೆ ಪ್ರವೇಶಿಸುವಲ್ಲಿಗೆ ನೀವು ಇನ್ನಷ್ಟು ಜನ ಸೆಕ್ಯುರಿಟಿಯವರ ಇರಿಸು ಮುರಿಸಾಗುವಂಥ ದೃಷ್ಟಿ ಪರೀಕ್ಷೆಗೆ ಒಳಗಾಗಿರುತ್ತೀರಿ. ಇದನ್ನು ಮುಗಿಸಿಕೊಂಡು ವಿಶಾಲವಾದ ಆವರಣವನ್ನು ಹಾಯ್ದು ಕಟ್ಟಡದ ಒಳಗೆ ಎಂಟ್ರಿ ತೆಗೆದುಕೊಳ್ಳುತ್ತಿದ್ದಂತೆಯೇ ಮತ್ತೊಮ್ಮೆ ಸೆಕ್ಯುರಿಟಿ ಚೆಕ್ ಆಗುತ್ತದೆ. ಮೆಟ್ಟಿಲುಗಳ ಪಕ್ಕದಲ್ಲಿ ಒಂದು ರಿಸೆಪ್ಷನ್ ಮಾದರಿಯ ಕೇಂದ್ರವಿದೆ. ಅಲ್ಲಿ ನೀವು ನಿಮ್ಮ ಪಾಸನ್ನು ತೋರಿಸಿ, ಬ್ಯಾಗುಗಳನ್ನು ಡೆಪಾ ಸಿಟ್ ಮಾಡಿ, ಚೀಟಿ ಪಡೆಯಬೇಕು. ಅಲ್ಲಿಂದ ಮೇಲೆ ಹತ್ತಿ ಕಾರಿಡಾರ್‌ಗೆ ಹೆಜ್ಜೆ ಇಟ್ಟಿರಿ, ಅಗೋ... ಮೆಟಲ್ ಡಿಟೆಕ್ಟರ್, ಅದಾಯಿತು, ಇಲ್ಲಿ ಇನ್ನೊಂದು ಸೆಕ್ಯುರಿಟಿಯ ಸೈನ್ಯ. ಮತ್ತೆ ಮೊದಲಿಂದ ತಪಾಸಣೆ. ಇಲ್ಲಿಂದ ಹತ್ತಿ ಮೇಲೆ ಹೋದಿರಿ...., ಇನ್ನೇನು ಪರಿಷತ್ ಬಾಗಿಲು ಕಾಣುತ್ತಿದೆ ಎನ್ನುವಷ್ಟರಲ್ಲಿ ಇನ್ನೊಂದು ಸೈನ್ಯ! ಮತ್ತೆ ತಪಾಸಣೆ!!. ಆಯಿತು, ಇವನ್ನೆಲ್ಲಾ ದಾಟಿಕೊಂಡು ಒಳಗೆ ರಾಜ್ಯಸಭೆಯ ಪ್ರೇಕ್ಷಕರ ಗ್ಯಾಲರಿಯ ಬಾಗಿಲಲ್ಲಿ ನಿಂತಿದ್ದೀರಿ, ಮಗಳು ಹೆಂಗಸರ ಗ್ಯಾಲರಿಯತ್ತ ಹೋದಳು. ಆ ಕ್ಷಣದಿಂದ ನಾವು ಒಳಗಿನ ಸಿಬ್ಬಂದಿಯ ಕೈವಶವಾದ ಕೈದಿಗಳು. ಮೇಲಿಂದ ಕೆಳಗೆ ಕಣ್ಣೋಟದಲ್ಲಿಯೇ ಇಡೀ ದೇಹದೊಂದಿಗೆ ಭಾವಗಳನ್ನೂ ಕೂಡಿಸಿ ಸ್ಕ್ಯಾನ್‌ಮಾಡಲಾಗುತ್ತದೆ. ಕಣ್ಣಿಗೆ ಅಗತ್ಯವಿಲ್ಲದಾಗ ತಲೆಯ ಮೇಲಕ್ಕೆ ಕನ್ನಡಕ ಸರಿಸುವುದು ನನ್ನ ಅಭ್ಯಾಸ. ಇದನ್ನು ನೋಡಿದ ಅಲ್ಲಿನ ಸೆಕ್ಯುರಿಟಿ ನನ್ನತ್ತ ಗದರುತ್ತಾ ಕನ್ನಡಕ ತಗೆಯುವಂತೆ ಸೂಚಿಸಿದ, ತಗೆದೆ. ಈಗಾಗಲೇ ಅಲ್ಲಿ ಜನರಿದ್ದರು. ಇನ್ನೂ ಅನೇಕ ಕುರ್ಚಿಗಳು ಖಾಲಿ ಇದ್ದವು. ಆತ ನನಗೆ ಕುರ್ಚಿ ಯನ್ನು ತೋರಿಸಲಿಲ್ಲ. ಅವನೇ ನನ್ನೊಂದಿಗೆ ಬಂದು ಒಂದು ಕುರ್ಚಿಯಲ್ಲಿ ಕೂರಿಸಿದ. ಎಲ್ಲರೂ ಕುಳಿತರು. ಒಬ್ಬ ಯಾಕೋ ಏನೋ ಸ್ವಲ್ಪ ಮುಂದಕ್ಕೆ ಬಾಗಿ ಕುಳಿತ. ಕೂಡಲೇ ಸೆಕ್ಯೂರಿಟಿ ಅವನ ಭುಜವನ್ನು ಬಲವಾಗಿ ಅದುಮಿ ನೆಟ್ಟಗೆ ಕೂರುವಂತೆ ಹೇಳಲಿಲ್ಲ, ಎಳೆದು ಕುಳ್ಳಿರಿಸಿದ. ಹಾಗೇ ಅವರ ಹದ್ದಿನ ಕಣ್ಣುಗಳು ಹೇಗೆ ಅಲ್ಲಿದ್ದವರನ್ನು ಕಾವಲು ಕಾಯುತ್ತಿದ್ದವೆಂದರೆ ಬಹುಶಃ ಮರಣದಂಡನೆಗೀಡಾದ ಕೈದಿಗಳನ್ನೂ ಹಾಗೆ ಕಾಯಲಾರರೇನೋ? ನಾನು ನಂಬುವ ಮತ್ತು ಪ್ರತಿಪಾದಿಸುವ ಪ್ರಜಾಪ್ರಭುತ್ವದ ವೌಲ್ಯ ಗಳು ಮತ್ತು ಅತೀವವಾಗಿ ಗೌರವಿಸುವ ನಮ್ಮ ಸಂವಿಧಾನದ ಪ್ರದರ್ಶಕ, ಅನುಷ್ಠಾನಕ ಸ್ಥಳ ಅದು. ನನ್ನಂಥವನಿಗೆ ಅದು ನಿಜಾರ್ಥದ ದೇವಾಲಯ. ನಾನಂತೂ ಗೌರವಪೂರ್ವಕವಾಗಿಯೇ ಇದ್ದೆ. ಉತ್ತರ ಪ್ರದೇಶದಲ್ಲಿ ಹೆಣ್ಣು ಮಗಳೊಬ್ಬಳ ಮೇಲೆ ನಡೆದಿದ್ದ ಸಾಮೂಹಿಕ ಅತ್ಯಾಚಾರ, ದಿಲ್ಲಿ ನಿರ್ಭಯಾಅತ್ಯಾಚಾರ ಪ್ರಕರಣಗಳು ನಡೆದು ಸ್ತ್ರೀ ಸುರಕ್ಷೆಯೆನ್ನುವುದು ತೀರಾ ಆತಂಕ ಕ್ಕೀಡಾಗಿ, ಮರುಪರೀಕ್ಷಿಸುವಂಥಾಗಿದ್ದ ಅವಧಿ ಅದು. ಇದರ ಮೇಲೆಯೇ ಚರ್ಚೆ ನಡೆದಿತ್ತು. ಬಹುಶಃ ಉತ್ತರ ಪ್ರದೇಶದ ಒಬ್ಬ ರಾಜ್ಯಸಭಾ ಸದಸ್ಯೆ ಈ ಬಗ್ಗೆ ಎದ್ದು ನಿಂತು ತುಂಬಾ ಗಟ್ಟಿ ಧ್ವನಿಯಲ್ಲಿ, ಗಂಭೀರವಾಗಿ ವಿಷಯ ಮಂಡಿಸುತ್ತಿದ್ದರು. ಈ ನಡುವೆ ನಮಗೆ ಗುರುತಿರುವ ಅಥವಾ ಪರಿಚಿತ ಮುಖಗಳಿಗಾಗಿ ನಾನು ಹುಡುಕಾಡುತ್ತಿದ್ದೆ. ಆ ಹುಡುಕಾಟದಲ್ಲಿ ಹಾಗೇ ನೋಡುತ್ತಿದ್ದಾಗ ಅನೇಕ ಪರಿಚಿತ ಮುಖಗಳು ಕಂಡವು. ಆ ನಡುವೆಯೇ ವಾದ ಮಂಡಿಸುತ್ತಿದ್ದ ಸದಸ್ಯೆಯ ಯಾವುದೋ ಮಾತಿಗೆ ತಿದ್ದುಪಡಿ ಸೂಚಿಸ ಲೆಂದೇನೋ ಒಬ್ಬ ಸದಸ್ಯರು ಎದ್ದು ನಿಂತರು. ನೋಡಿದೆ, ತಕ್ಷಣ ಗುರುತು ಹತ್ತಲಿಲ್ಲ, ಆದರೆ ಪರಿಚಿತ ಮುಖ, ಅವರು ಬಾಯಿತೆರೆದ ಮೇಲೆ ತಿಳಿಯಿತು! ನಮ್ಮ ಮಲ್ಲಿಕಾರ್ಜುನ ಖರ್ಗೆಯವರು!! ಅವರು ಮಾತಾಡಿ ಕೂರುವಷ್ಟರಲ್ಲಿ ಒಬ್ಬ ಯುವಕನ ಆಗಮನವಾಯಿತು. ಗುರುತು ಹಚ್ಚಲು ಕಷ್ಟವಾಗಲಿಲ್ಲ. ಅವರು ರಾಹುಲ್ ಗಾಂಧಿ. ಬರುಬರುತ್ತಲೇ ಸದಸ್ಯರಿಗೆ ವಿಷ್ ಮಾಡುತ್ತಾ ಒಂದು ಸೀಟಿನಲ್ಲಿ ಕುಳಿತರು. ಆದರೆ ನನಗೆ ಕಾಣುತ್ತಿದ್ದುದು ಅರ್ಧ ಸಭೆ ಮಾತ್ರ. ಇನ್ನರ್ಧ ನಮ್ಮ ಗ್ಯಾಲರಿಯ ಕೆಳಗಿತ್ತು. ನಾನು ಇನ್ನೂ ಯಾರ್ಯಾರು ಕಾಣುತ್ತಾರೆ ಎಂದು ಸ್ವಲ್ಪ ಬಗ್ಗಿ ನೋಡಲು ಹೋದೆ. ಹಿಂದೆಯೇ ನನ್ನ ಭುಜದ ಮೇಲೆ ಬಲವಾದ ಕೈಯೊಂದು ಕುಳಿತು, ಹಿಂದಕ್ಕೆ ಜಗ್ಗಿ, ಹೇಗೆ ಕೂರಿಸಿತು ಎಂದರೆ, ಪಕ್ಕಾ ಗೊಂಬೆಯಂತೆ. ಹೌದು, ಅಲ್ಲಿ ನಾವು ಕೂರಬೇಕಾಗಿದ್ದು ಹಾಗೆಯೇ! ಹಾಗೇಸ್ವಲ್ಪಹೊತ್ತು ಕಳೆಯಿತು. ಹಾಗೆಲ್ಲಾ ಕುಳಿತು ಅಭ್ಯಾಸವಿಲ್ಲದ ನಾನು ಅಭ್ಯಾಸ ಬಲದಿಂದ ಕಾಲಿನ ಮೇಲೆ ಕಾಲು ಹಾಕಲು ಹೋದೆ. ಇನ್ನೂ ಹಾಕಿರಲಿಲ್ಲ. ಅಷ್ಟರಲ್ಲಿ ಎದುರು ಮುಖದಲ್ಲಿದ್ದ ಸೆಕ್ಯುರಿಟಿ ನನ್ನನ್ನು ಹೇಗೆ ನೋಡಿತು ಮತ್ತು ನನ್ನತ್ತ ಧಾವಿಸಿ ಬಂದಿತು ಎಂದರೆ..., ಹೊಡೆದೇ ಬಿಡುತ್ತಾನಾ ಎಂದು ಗಾಬರಿಬಿದ್ದೆ. ಆದರೆ ಆತನ ನೋಟ, ಮಾಡಿದ ಸನ್ನೆ ಗಳು ಈಗಲೂ ನನಗೆ ಕಣ್ಣಿಗೆ ಕಟ್ಟಿದಂತಿವೆ. ಒಂದುಕ್ಷಣ ನನ್ನ ಬಗ್ಗೆ ನನಗೇ ಅಸಹ್ಯವೆನಿಸಿತು. ಅಷ್ಟರಲ್ಲಿ ಸಭೆಯಲ್ಲಿ ಒಂದಷ್ಟು ಜನ ಕರತಾಡನ ಮಾಡುತ್ತಿದ್ದರು, ಅದನ್ನು ಕಂಡು ಗ್ಯಾಲರಿಯಲ್ಲಿದ್ದ ಒಬ್ಬ ಸುಮ್ಮನೆ ಕೈಗಳನ್ನು ಹತ್ತಿರಕ್ಕೆ ತಂದ ಅಷ್ಟೇ, ಅವನ ಪಕ್ಕದಲ್ಲಿದ್ದ ಸೆಕ್ಯುರಿಟಿ ಎಷ್ಟು ಕ್ರೂರವಾಗಿ ಗುರ್ರಾ ಯಿಸಿದನೆಂದರೆ, ಆ ವ್ಯಕ್ತಿ ಬೆವತು ಹೋದ! ಯಾಕೋ ಅಲ್ಲಿ ಕೂರುವುದು ತೀರಾ ಹಿಂಸಾತ್ಮಕ ಅನಿಸಿತು. ಹೊರಡೋಣವೆಂದು ಏಳಲು ಹೋದೆ. ಹಿಂದಿನಿಂದ ಬಲವಾದ ಕೈಯೊಂದು ಹೇಗೆ ಅದುಮಿತು ಎಂದರೆ..!? ಅಲ್ಲಿಂದಾಚೆಗೆ ಸಭೆಯಲ್ಲಿ ಏನು ನಡೆಯುತೋ ನನಗೆ ಗೊತ್ತಿಲ್ಲ. ನಾನು ಮಾನಸಿಕವಾಗಿ ಜಜ್ಜರಿತನಾಗಿಹೋಗಿದ್ದೆ. ಯಾಕೋ ‘ಈ ಜಾಗ ನನ್ನದಲ್ಲ’ ಅನಿಸತೊಡಗಿತು, ಪರಕೀಯತೆಯ ಭಾವ ಕಾಡತೊಡಗಿತು. ಕ್ರಿಮಿನಲ್‌ಗಳನ್ನು ಹೇಗೇಗೋ ನಡೆಸಿಕೊಳ್ಳಲಾಗುತ್ತದೆ, ಸರಿಯೋ ಅಲ್ಲವೋ? ಆದರೆ ನಿಜ!? ಆದರೆ ಒಬ್ಬ ಸೀದಾಸಾದಾ ಮನುಷ್ಯನನ್ನು ಅಥವಾ ನನ್ನೊಂದಿಗಿದ್ದ ಅಂಥದ್ದೇ ಮನುಷ್ಯರನ್ನು, ಹಾಗೇ ನಿತ್ಯವೂ ಬಂದು ಹೋಗುವ, ಮುಂದೆ ಯೂ ಬರಲಿಚ್ಛಿಸುವ ಅಂಥದ್ದೇ ಸಿದಾಸಾದಾ ‘ಪ್ರಜೆ ಎಂಬ ಪ್ರಭು’ವನ್ನು.... ಹೀಗೆ ನಡೆಸಿಕೊಳ್ಳುವುದಾದರೆ?!

 ಜೀವಭಯಗ್ರಸ್ಥರಾದ ಒಂದಷ್ಟು ಜನ ಅವರ ಸುರಕ್ಷತೆಗೆ ಬೇಕಾದ ಕಾನೂನುಗಳನ್ನು ಮಾಡಿಕೊಂಡು ಪ್ರಜೆ ಎಂಬ ಪ್ರಭುಗಳನ್ನು ಇಷ್ಟೊಂದು ಹೀನಾಯವಾಗಿ ಟ್ರೀಟ್ ಮಾಡುತ್ತಾರೆಂದಾದರೆ...? ಹೇಳಿ ಸ್ವಾಮಿ...! ನೀವು, ‘ಪ್ರಜೆ ಎಂಬ ಪ್ರಭುಗಳು’!! ನಾವಿನ್ನೂ ಈ ವ್ಯವಸ್ಥೆಯನ್ನು ಸಹಿಸಿಕೊ ಳ್ಳಬೇಕೇ? ಏಕೆಂದರೆ, ಇದೇ ದಿಲ್ಲಿಯಲ್ಲಿ 2004ರಿಂದ ಇಂದಿನವರೆಗೆ ವಸತಿ ಹೀನರಾದ, ಈ ಸರಕಾರಗಳೇ ಸೃಷ್ಟಿಸಿದ ಅಭಿವೃದ್ಧಿ ದುರಂತಗಳ ಕಾರಣ ಗಳಿಂದಾಗಿ ಫುಟ್‌ಪಾತ್‌ಗಳಲ್ಲಿ ರಾತ್ರಿ ಕಳೆಯುವ ಅನಿವಾರ್ಯತೆ ಇದ್ದ 34,000 ಜನ ಸತ್ತಿದ್ದಾರೆ!!, ಕೇವಲ ನೆತ್ತಿಯ ಮೇಲೆ ಸೂರಿಲ್ಲದೆ!?. ಗೆದ್ದವರ ರಕ್ಷಣೆಗೆ ನಮ್ಮನ್ನು ಅಪಮಾನಿಸುವ ಅಸಂಖ್ಯ ಕಾನೂನುಗಳು ಮತ್ತು ಅವುಗಳ ನಿರ್ದಾಕ್ಷಿಣ್ಯ ಜಾರಿಯ ಬಗ್ಗೆ ಅಷ್ಟೊಂದು ಕಠಿಣರಾಗಿರುವ ನೀವು. ನೂರೋ ಸಾವಿರವೋ ಅಪಾಯಕಾರಿ ಮನುಷ್ಯರನ್ನು ಗುರುತಿಸಿ, ಅವರನ್ನು ಪ್ರತಿಬಂಧಿಸುವ ಯೋಗ್ಯತೆ ಇಲ್ಲದೆ, ‘ಈ’ ಪ್ರಭುತ್ವದ ‘ಆ’ ಹೆಸರಿನಲ್ಲಿ’ 120 ಕೋಟಿ ಬೃಹತ್ ಜನಸಮೂಹವನ್ನು ಅಪಮಾನಿಸುವ ಹಕ್ಕು ನಿಮಗೆ ಬಂದಿದ್ದು ಎಲ್ಲಿಂದ?. ನಮ್ಮ ರಕ್ಷಣೆಗೆ ಸಂವಿಧಾನ ದತ್ತವಾದ ನಮ್ಮ ಮೂಲಭೂತ ಅಗತ್ಯಗಳನ್ನೂ ಪೂರೈಸಲು ನೀವು ಈ ಮಟ್ಟದ ಘೋರ ನಿರ್ಲಕ್ಷ ತೋರುತ್ತಿದ್ದೀರಿ! ಹಾಗಾದರೆ ಈ ನಿಮ್ಮ ಪ್ರಜಾತಂತ್ರದ ಅಟ್ಟಹಾಸಗಳನ್ನು, ಆತ್ಮವಂಚನೆಯನ್ನು ನಾವು ಹೇಗೆ ಸ್ವೀಕರಿಸಬೇಕು?
ಇದೇ ದಿಲ್ಲಿಯಲ್ಲಿ ವಿಐಪಿ, ವಿವಿಐಪಿ ಮೃತಾತ್ಮರ ಹೆಸರಿನಲ್ಲಿ ‘ರಾಜ್‌ಘಾಟ್’ ಎಂಬ ಒಂದು ಮೇಜರ್ ಲಾಟ್‌ನಲ್ಲಿ 245 ಎಕರೆ ಭೂಮಿ ಸುಮ್ಮನೆ ಬಿದ್ದಿದೆ, ಸತ್ತವರ ಹೆಸರಿನಲ್ಲಿ?!
ಆದರೆ ನಿತ್ಯ ನೂರಾರು ಜನ ಪರಿಸರ ನಿರಾಶ್ರಿತರು ಅವರ ಪಾಡಿಗೆ ಅವರು ದಿವಂಗತರಾಗುತ್ತಿದ್ದಾರೆ!. ಕೇವಲ ಸಾಮಾಜಿಕ ನ್ಯಾಯದ ಕೊರತೆಯ ಕಾರಣದಿಂದ!!. ಇದನ್ನು ಲೆಕ್ಕಹಾಕಲು ಈ ಪ್ರಭುತ್ವಕ್ಕೆ 67 ವರ್ಷಗಳು ಬೇಕಾಗಿದೆ! ನನ್ನ ಸಂವಿಧಾನ ಹೇಳಿರುವುದು ಸ್ಪಷ್ಟವಾಗಿದೆ, ಇದು ‘
 ಛ್ಝ್ಛಿಚ್ಟಛಿ ಖಠಿಠಿಛಿ ಯಾ ಕಲ್ಯಾಣರಾಜ್ಯದ ಪರಿಕಲ್ಪನೆಯಿಂದ ರೂಪಿಸಲಾಗಿರುವುದು’ಎಂದು, ಅಂದರೆ ಈ ದೇಶದ ಪ್ರತಿಯೊಬ್ಬ ನಾಗರಿ ಕನೂ ಸರ್ವ ಸಮಾನ. ಯಾರೂ ಸಹಜವಾಗಿಯಲ್ಲದೆ ಆಹಾರದ ಕೊರತೆ ಯಿಂದಲೋ ಇಲ್ಲಾ ವಸತಿಯ ಕೊರತೆಯಿಂದಲೋ ಅಸಹಾಯಕರಾಗಿ ಸಾವು/ನೋವಿಗೀಡಾಗಬಾರದೆಂದು!? ಒಂದು ಪಕ್ಷ ಆದಲ್ಲಿ ಅದು, ಪ್ರಭುತ್ವದ ಕಡೆಯಿಂದಾದ ಅದು ಕೆಮ್. ಹಾಗಾದರೆ....ಇದೇ ಅಸಹಾ ಯಕರ ಓಟುಗಳ ಮೂಲಕ ಗೆದ್ದು ಬಂದ ನೀವು ‘ಮಹಾತ್ಮರು’!! ನಿಮ್ಮನ್ನು ಗೆಲ್ಲಿಸಿದ ನಾವು ‘ತಿರುಕರು!?, ವಸತಿಹೀನರು’!!. ಹಾಗಾದರೆ ಗೆದ್ದು ಬಂದಿ ರುವ ನಿಮ್ಮ ಯೋಗ್ಯತೆ ಏನು? ನೀವು ಸಂವಿಧಾನದ ಯಾವ ಯಾವ ನಿರ್ದೇಶನಗಳನ್ನು ಪಾಲಿಸುತ್ತಿದ್ದೀರಿ? ಇದರ ಅಂತಿಮ ಉದ್ದೇಶ ಯಾ ಫಲಿತಾಂಶವೇನು? ನೀವು ಹೊರಟಿರುವ ದಾರಿಯಲ್ಲಿ ಈ ದೇಶದ ಸಂವಿಧಾನ ಹೇಳುವ ನೀತಿ-ನಿಯಮ ರಕ್ಷಣೆಯ ಯಾವುದಾದರೂ ಸೂತ್ರಗಳಿವೆಯೇ?. ಇದ್ದರೆ; ಅವು ಯಾರ ಹಿತರಕ್ಷಣೆಗಾಗಿ ಇವೆ?
ಹೀಗೇ ನೀವು ಮುಂದುವರಿಯುವುದಾದರೆ.....
ಸಂವಿಧಾನದ ದುರ್ಬಳಕೆ ಹೀಗೇ ಮುಂದುವರಿದರೆ ಅದರ ನಿಜವಾದ ಪಾಲಕರಾದ ಜನ ತಾನೆ ನಿಮ್ಮನ್ನು ಎಷ್ಟುದಿನ ಸಹಿಸಿಕೊಳ್ಳಲು ಸಾಧ್ಯ?</p><h3>Varthabarati</h3><h2 id="ch7">ಪಠ್ಯ ಪುಸ್ತಕಗಳು ಮತ್ತು ರಾಜಕೀಯ</h2><h3></h3><p>
ನಮ್ಮ ಮಕ್ಕಳಿಗೆ ಸರಿಯಾದ ಶಿಕ್ಷಣ ದೊರೆಯುತ್ತಿಲ್ಲ-ಇದು ಸಾಮಾನ್ಯವಾಗಿ ಎಲ್ಲ ಕಾಲಕ್ಕೂ ಎಲ್ಲ ತಂದೆತಾಯಿಯರಿಂದ ಕೇಳಿ ಬರುವ ಕೂಗು. ಶಿಕ್ಷಣದ ಉದ್ದೇಶ ಏನು? ನಮ್ಮ ಮಕ್ಕಳಿಗೆ ಎಂಥ ಶಿಕ್ಷಣ ಬೇಕು? ಎಂಬ ಸ್ಪಷ್ಟ ಕಲ್ಪನೆ ಶೇ.90ರಷ್ಟು ತಂದೆತಾಯಿಯರಿಗೆ ಇರುವುದಿಲ್ಲ. ತಮ್ಮ ಮಕ್ಕಳಿಗೆ ಅನ್ನಬಟ್ಟೆ ಸಂಪಾದನೆಗೆ ದಾರಿಮಾಡಿಕೊಡುವ ಶಿಕ್ಷಣ ಬೇಕೆಂಬುದರಲ್ಲಿ ಮಾತಾಪಿತೃಗಳಲ್ಲಿ ಭಿನ್ನಾಭಿಪ್ರಾಯವಿರಲಾರದು. ಆದರೆ ಶ್ರೇಣೀಕೃತ ಸಮಾಜದಲ್ಲಿ ಅನ್ನಬಟ್ಟೆಯ ಕಲ್ಪನೆ ಆಯಾ ವರ್ಗಕ್ಕನುಗುಣವಾಗಿಯೇ ಇರುತ್ತದೆ. ಬಹಳ ಹಿಂದೆ ತಮ್ಮ ಮಕ್ಕಳು ಓದಿ ಡೆಪ್ಯುಟಿ ಕಮಿಷನರ್ ಆಗಬೇಕೆಂಬುದು ಪರಮಾವಧಿ ಆಸೆಯಾಗಿತ್ತು. ನಂತರ ಆ ಜಾಗವನ್ನು ಇಂಜಿನಿಯರ್-ವೈದ್ಯಕೀಯ ಓದುಗಳ ಆಕರ್ಷಣೆ ಆಕ್ರಮಿಸಿತು. ಈಗ ಸಾಫ್ಟ್‌ವೇರ್ ಇಂಜಿನಿಯರುಗಳಾಗಿ ಅಮೆರಿಕಕ್ಕೆ ತೆರಳಬೇಕು ಎಂಬ ಹಿಮಾಲಯ ಸದೃಶ ಆಸೆ. ಇದು ಅನ್ನಬಟ್ಟೆ ಸಂಪಾದನೆಯ ಪರಮ ಗುರಿ. ಹಿಮಾಲಯದೆತ್ತರದ ಈ ಎಲ್ಲ ಆಸೆಗಳ ಮುಂದೆ ಶಿಕ್ಷಣದ ಮೂಲ ಉದ್ದೇಶವಾದ ಬೆಳೆಯುವ ಮಕ್ಕಳಲ್ಲಿ ಒಬ್ಬ ಒಳ್ಳೆಯ ಮನುಷ್ಯನನ್ನು ರೂಪಿಸಬೇಕೆಂಬ ಆಶಯ ಅನಾಥವಾಗಿ ಹೋಗಿದೆ.
ಶಿಕ್ಷಣದ ಗುರಿ ಅಂತರಂಗದ ಸಂಸ್ಕಾರ. ಅಂತರಂಗದ ಸಂಸ್ಕಾರವೆಂದರೆ ಮನಸ್ಸಿನ ಸಂಸ್ಕಾರ. ವಿದ್ಯಾರ್ಥಿಗಳ ಮನಸ್ಸು ಕೆಲಸಮಾಡುವ ಹಾಗೆ ಮಾಡುವುದು.ಒಳಿತು ಕೆಡುಕು ಮೊದಲ್ಗೊಂಡಂತೆ ಜೀವನದ ಅನೇಕ ವೌಲ್ಯಗಳನ್ನು ಪರಿಚಯಿಸುವುದು, ಸ್ವಂತ ಪರಿಶೋಧನೆಯಿಂದ ಅವುಗಳನ್ನು ಕಂಡುಕೊಳ್ಳಲು ಅರ್ಹರಾಗುವಂತೆ ವಿದ್ಯಾರ್ಥಿಗಳನ್ನು ರೂಪಿಸುವುದೇ ಶಿಕ್ಷಣದ ಗುರಿಯಾಗಬೇಕು. ಇಂಥ ಶಿಕ್ಷಣ ಪಡೆದವರು ಬದುಕಲು ಸಮರ್ಥರಾದ ಸುಸಂಸ್ಕೃತ ಮನುಷ್ಯರಾಗುತ್ತಾರೆ ಎಂದು ಶಿಕ್ಷಣ ತಜ್ಞರ ಅಂಬೋಣ. ಇಂಥ ಶಿಕ್ಷಣಕ್ಕೆ ಬೇಕಾದ ಪರಿಸರ ಮತ್ತು ತಕ್ಕ ಸಾಮಗ್ರಿಗಳನ್ನು ಒದಗಿಸುವುದು ಸರಕಾರ ಸಮಾಜಗಳ ಹೊಣೆ.
ಇಂಥ ಆದರ್ಶಪ್ರಾಯವಾದ ಶಿಕ್ಷಣ ಮೂಲ ಸಾಮಗ್ರಿಗಳಲ್ಲಿ ಮುಖ್ಯವಾದದ್ದು ಪಠ್ಯಪುಸ್ತಕಗಳು. ನಮ್ಮ ವಿದ್ಯಾರ್ಥಿಗಳಿಗೆ ಓದಲು ಯೋಗ್ಯವಾದ ಪಠ್ಯಕ್ರಮವನ್ನು ನಾವು ರೂಪಿಸುತ್ತಿದ್ದೇವೆಯೇ? ಓದಲು ಯೋಗ್ಯವಾದಂಥ ಪುಸ್ತಕಗಳನ್ನು ನಾವು ವಿದ್ಯಾರ್ಥಿಗಳ ಕೈಯಲ್ಲಿಡುತ್ತಿದೇವೆಯೇ? ಇಲ್ಲ ಎಂಬುದು ದುಃಖಕರ ಸಂಗತಿ. ಪಠ್ಯಕ್ರಮ ಮತ್ತು ಪಠ್ಯ ಪುಸ್ತಕಗಳನ್ನು ರೂಪಿಸುವ ವ್ಯವಸ್ಥೆಯ ಹಿಂದೆ ಕೆಲಸಮಾಡುವ ಹಣ, ಜಾತಿ, ಧರ್ಮ ಮೊದಲಾದ ಪೂರ್ವಗ್ರಹಗಳು, ಸಂಕುಚಿತ ಬುದ್ಧಿಗಳು ಮತ್ತು ಕೊಳಕು ಮನಸ್ಸುಗಳಿಂದಾಗಿ ಈ ಒಂದು ಶೋಚನೀಯ ಸ್ಥಿತಿಯನ್ನು ನಾವು ತಲುಪಿದ್ದೇವೆ. ಹೊಸ ಸರಕಾರಗಳು ಬಂದಂತೆ ಹತ್ತನೆಯ ತರಗತಿವರೆಗಿನ ಪಠ್ಯಪುಸ್ತಕಗಳನ್ನು ಪರಿಷ್ಕರಿಸುವುದು ಇತ್ತೀಚಿನ ಒಂದು ಶೈಕ್ಷಣಿಕ ವಿದ್ಯಮಾನ. ಇಂಥ ಪರಿಷ್ಕರಣಗಳು ಶೈಕ್ಷಣಿಕ ಗುಣೋನ್ನತಿಗಿಂತ ರಾಜಕೀಯಕಾರಣಗಳಿಂದ ಪ್ರೇರಿತವಾದದು ಎಂಬುದು ಹಗಲು ಬೆಳಕಿನಷ್ಟು ಸ್ಪಷ್ಟ. ಇತ್ತೀಚೆಗೆ ಬಿಜೆಪಿ ಸರಕಾರಗಳು ಬಂದ ನಂತರ ಈ ಕಸರತ್ತುಗಳು ಪ್ರಾರಂಭವಾದವು. ಕೇಂದ್ರದಲ್ಲಿ ನರೇಂದ್ರ ಮೋದಿಯವರ ಸರಕಾರ ಬಂದ ನಂತರ ರಾಷ್ಟ್ರವ್ಯಾಪಿ ಏಕರೀತಿಯ ಶಿಕ್ಷಣ ನೀತಿ ಜಾರಿಗೆ ತರುವ ಪ್ರಯತ್ನ ನಡೆದಿದ್ದು, ಇದಕ್ಕಾಗಿ ನೇಮಿಸಲಾಗಿದ್ದ ತಜ್ಞರ ಸಮಿತಿ ವರದಿ ಸಲ್ಲಿಸಿಯೂ ಆಗಿದೆ. ಆ ವರದಿ ಸಾರ್ವಜನಿಕ ಅಭಿಪ್ರಾಯ ಪಡೆವ/ರೂಪಿಸುವ ಹಂತದಲ್ಲಿರುವಂತಿದೆ. ಏತನ್ಮಧ್ಯೆ ಕರ್ನಾಟಕದಲ್ಲಿ ಹತ್ತನೆಯ ತರಗತಿವರೆಗಿನ ಪಠ್ಯಪುಸ್ತಗಳು ಈಗ ಸುದ್ದಿ-ಸದ್ದುಗದ್ದಲಗಳನ್ನು ಮಾಡುತ್ತಿವೆ.
ಕರ್ನಾಟಕದಲ್ಲಿ ಅಧಿಕಾರಕ್ಕೆ ಬಂದ ಪ್ರಥಮ ಬಿಜೆಪಿ ಸರಕಾರಕ್ಕೆ ಸಹಜವಾಗಿಯೇ ಪಠ್ಯಪುಸ್ತಕಗಳನ್ನು ಪರಿಷ್ಕರಿಸುವ ಆತುರ ಉಂಟಾದುದರಲ್ಲಿ ಸೋಜಿಗವೇನಿಲ್ಲ.ನಮ್ಮ ಮಕ್ಕಳಿಗೆ ಎಳವೆಯಿಂದಲೇ ಹಿಂದೂ ಧರ್ಮ,ಭಾರತದ ಇತಿಹಾಸ, ಸಾಂಸ್ಕೃತಿಕ ಪರಂಪರೆಗಳನ್ನು ಸರಿಯಾದ ರೀತಿಯಲ್ಲಿ ಬೋಧಿಸಬೇಕೆನ್ನುವ ಮಾತೃ ಸಂಸ್ಥೆ ಆರೆಸ್ಸೆಸ್ ಚಿಂತನೆಗನುಗುಣವಾಗಿಯೇ ಬಿಜೆಪಿ ಸರಕಾರಗಳು ಪಠ್ಯಪುಸ್ತಕಗಳನ್ನು ಪರಿಷ್ಕರಿಸುತ್ತಾ ಬಂದಿರುವುದನ್ನು ನಾವು ಕಾಣುತ್ತಿದ್ದೇವೆ. ಅಂತೆಯೇ ಆಗಿನ ಬಿಜೆಪಿ ಸರಕಾರದಲ್ಲಿ ಶಿಕ್ಷಣ ಸಚಿವರಾಗಿದ್ದ ವಿಶ್ವೇಶ್ವರ ಹೆಗಡೆ ಕಾಗೇರಿಯವರ ಖುದ್ದು ಉಸ್ತುವಾರಿಯಲ್ಲಿ ಹತ್ತನೆ ತರಗತಿವರೆಗಿನ ಪಠ್ಯ ಪುಸ್ತಕಗಳ ಪರಿಷ್ಕರಣೆಯಾಯಿತು. ಪರಿಷ್ಕೃತ ಪಠ್ಯಗಳು ಬಂದದ್ದೇ ತಡ ಪಠ್ಯ ಪುಸ್ತಕಗಳ ಕೇಸರೀಕರಣವಾಗಿದೆ ಎಂಬ ಕೂಗು, ರಾಜಕೀಯ ವಲಯಗಳಿಂದಲೂ ರಾಜಕೀಯೇತರ ಜಾತ್ಯತೀತ ವಲಯಗಳಿಂದಲೂ ಕೇಳಿ ಬಂತು. ಆಗಿನ ಬಿಜೆಪಿ ಸರಕಾರ ಪಠ್ಯಕ್ರಮದಲ್ಲಿ ಕೇಸರಿ ಕಾರ್ಯಸೂಚಿಯನ್ನು ತುರುಕಲಾಗಿದೆ ಎನ್ನುವ ಆಪಾದನೆಯನ್ನು ಎದುರಿಸಬೇಕಾಯಿತು. ವಿಶೇಷವಾಗಿ ಸಮಾಜ ಶಾಸ್ತ್ರದ ಪಠ್ಯಕ್ರಮದಲ್ಲಿ ಆರೆಸ್ಸೆಸ್ ನೀತಿ ಮತ್ತು ವಿಚಾರಧಾರೆಯನ್ನು ಅಳವಡಿಸಲಾಗಿದೆ ಎಂದು ಪೋಷಕರಿಂದ, ಶೈಕ್ಷಣಿಕ ವಲಯಗಳಿಂದ ಗುರುತರವಾದ ಆಪಾದನೆಗಳು ಕೇಳಿಬಂದಿದ್ದವು.
ಸಿದ್ದರಾಮಯ್ಯ ಅವರ ನಾಯಕತ್ವದ ಕಾಂಗ್ರೆಸ್ ಸರಕಾರ ಅಧಿಕಾರಕ್ಕೆ ಬಂದ ನಂತರ ಈ ದೂರುಗಳಿಗೆ ಜೀವ ಬಂತು. 1ರಿಂದ 10ನೆ ತರಗತಿ ಪಠ್ಯಪುಸ್ತಕಗಳಲ್ಲಿ ಸಾಕಷ್ಟು ಲೋಪಗಳಿವೆ ಎಂದು ದೂರುಗಳು ಬಂದಿದ್ದವು.ಅದನ್ನು ಪರಿಶೀಲಿಸಿ ಪರಿಷ್ಕೃತ ಪಠ್ಯಪುಸ್ತಕಗಳನ್ನು ನೀಡುವಂತೆ ಸರಕಾರ ಡಾ.ಬರಗೂರು ರಾಮಚಂದ್ರಪ್ಪಅವರ ಅಧ್ಯಕ್ಷತೆಯಲ್ಲಿ ಸಮಿತಿಯೊಂದನ್ನು ರಚಿಸಿತು. ಸಮಿತಿ ಪಠ್ಯಪುಸ್ತಕಗಳನ್ನು ಪರಿಷ್ಕರಿಸುವ ಕಾರ್ಯ ಮುಗಿಸಿದ್ದು ಮುದ್ರಣಕ್ಕೆ ಹೋಗುವ ಕೊನೆಯ ಹಂತದಲ್ಲಿರುವಾಗ ಸಿಬ್ಬಂದಿ ಕೊರತೆ ಇತ್ಯಾದಿ ಸಮಸ್ಯೆಗಳನ್ನು ಸೃಷ್ಟಿಸುವ ಮೂಲಕ ಪರಿಷ್ಕೃತ ಪಠ್ಯಪುಸ್ತಕಗಳನ್ನು ಸಕಾಲದಲ್ಲಿ ವಿದ್ಯಾರ್ಥಿಗಳಿಗೆ ತಲುಪಿಸಲಾಗದಂಥ ಅನಿವಾರ್ಯತೆ, ಅಡಚಣೆಗಳನ್ನುಂಟುಮಾಡಲಾಗುತ್ತಿದೆ ಎಂಬ ದೂರು ಸಮಿತಿ ವಲಯಗಳಿಂದ ಕೇಳಿಬಂದಿತ್ತು.
2017-18ರ ಶೈಕ್ಷಣಿಕ ವರ್ಷದಲ್ಲಿ ಹಳೆಯ ಪಠ್ಯವನ್ನೇ ಉಳಿಸಿಕೊಂಡು ಅದರ ಮುಂದಿನ ವರ್ಷದಿಂದ ಪರಿಷ್ಕೃತ ಪಠ್ಯಗಳನ್ನು ಜಾರಿಗೆ ತರುವ ನಿರ್ಧಾರಕ್ಕೆ ಪ್ರಾಥಮಿಕ ಮತ್ತು ಪ್ರೌಢ ಶಿಕ್ಷಣ ಸಚಿವ ತನ್ವೀರ್ ಸೇಠ್ ಬಂದಿದ್ದರಾದರೂ ಮುಖ್ಯ ಮಂತ್ರಿಗಳ ಮಧ್ಯಪ್ರವೇಶದಿಂದಾಗಿ ಅದು 2017-18ರ ಶೈಕ್ಷಣಿಕ ವರ್ಷದಿಂದಲೇ ಜಾರಿಗೆ ಬರುವ ಸೂಚನೆಗಳು ಗೋಚರಿಸಿವೆ. ನೂತನ ಪಠ್ಯ ಪುಸ್ತಕಗಳು 2017-18ರ ಶೈಕ್ಷಣಿಕ ವರ್ಷದಿಂದಲೇ ಜಾರಿಗೆ ಬರುವಂತೆ ಸಮಿತಿ ಕೆಲಸ ಮಾಡಿದ್ದಾಗ್ಯೂ ಅದನ್ನು ಸಾಧ್ಯವಾಗದಂತೆ ಮಾಡಿಸುವ ಉದ್ದೇಶದಿಂದಲೋ ಎಂಬಂತೆ ಸಮಿತಿಗೆ ನೀಡಿದ್ದ ಸಿಬ್ಬಂದಿಯನ್ನು ಬೇರೆಕೆಲಸಕ್ಕೆ ವರ್ಗಾಯಿಸಿದ್ದರ ಹಿಂದಿನ ಕಾರಣ ನಿಗೂಢವಾಗಿಯೇ ಇದೆ. ಇದಕ್ಕೆ ಯಾರು ಹೊಣೆ?ಇದರ ಹಿಂದೆ ಯಾವ ಪಟ್ಟಭದ್ರ ಹಿತಾಸಕ್ತಿಗಳು ಕೆಲಸ ಮಾಡಿರಬಹುದು? ಈ ಬಗ್ಗೆ ಸರಕಾರ ತನಿಖೆ ನಡೆಸಿ ಶಿಕ್ಷಣ ಇಲಾಖೆಯಲ್ಲೇ ಇರಬಹುದಾದ ಇಂಥ ಪಟ್ಟಭದ್ರ ಹಿತಾಸಕ್ತಿಗಳನ್ನು ಅಥವಾ ಅವರ ಕೈಗೊಂಬೆಗಳನ್ನು ಸದೆಬಡಿಯದಿದ್ದಲ್ಲಿ ಇಂಥ ಸಮಿತಿಗಳ ನೇಮಕಕ್ಕೆಅರ್ಥವಿರುವುದಿಲ್ಲ.ಅವುಗಳ ವರದಿಗಳಿಗೆ ಪಾವಿತ್ರ್ಯವಿರುವುದಿಲ್ಲ.
ಮುಖ್ಯ ಮಂತ್ರಿಗಳ ಮಧ್ಯೆಪ್ರವೇಶದಿಂದಾಗಿ 2017ರಿಂದ ಹೊಸ ಪಠ್ಯ ಜಾರಿಗೆ ತರಲಾಗದೆಂಬ ಪ್ರಾಥಮಿಕ ಮತ್ತ ಪ್ರೌಢ ಶಿಕ್ಷಣ ಸಚಿವರ ಆತಂಕ ದೂರವಾಗಿದೆ. ಅಧ್ಯಕ್ಷ ಬರಗೂರು ರಾಮಚಂದ್ರಪ್ಪಅವರ ಪರಿಷ್ಕರಣ ಕಾರ್ಯ ಮುಗಿದಿದ್ದು, ಜನವರಿ 15ರೊಳಗೆ ಪರಿಷ್ಕೃತ ಪಠ್ಯಗಳನ್ನು ಸರಕಾರಕ್ಕೆ ನೀಡುವುದಾಗಿ ಸ್ಪಷ್ಟ ಮಾತುಗಳಲ್ಲಿ ತಿಳಿಸಿದ್ದಾರೆ. ಇದರಿಂದಾಗಿ ಪೋಷಕರೂ ನಿರಾಳವಾಗಿರಬುದಾಗಿದೆ. ಪೂರ್ವಗ್ರಹಗಳಿಂದ ಮುಕ್ತವಾದ, ಸತ್ಯಕ್ಕೆ ಅಪಚಾರವಾಗದಂಥ ವಸ್ತುನಿಷ್ಠತೆ ಮತ್ತು ವೈಜ್ಞಾನಿಕ ಮನೋಭಾವದಿಂದ ಕೂಡಿದ ಮಾಹಿತಿ, ಇತಿಹಾಸ, ಸಮಾಜ ಶಾಸ್ತ್ರ,ವಿಜ್ಞಾನ-ತಂತ್ರಜ್ಞಾನ, ಸಾಹಿತ್ಯ-ಸಾಂಸ್ಕೃತಿಕ ವಿಷಯಗಳಿಂದ ಕೂಡಿದ ಹೊಸ ಪಠ್ಯ ಪುಸ್ತಕಗಳು ಮುಂದಿನ ಶೈಕ್ಷಣಿಕ ವರ್ಷದಿಂದ ತಮ್ಮ ಮಕ್ಕಳಿಗೆ ಲಭ್ಯವಾಗಲಿವೆ ಎಂಬುದು ಪೋಷಕರ ನಿರೀಕ್ಷೆ. ಇಂಥ ನಿರೀಕ್ಷೆಗಳ ಮಧ್ಯೆ ಅಪಸ್ವರಗಳೂ ಕೇಳಿಬರುತ್ತಿವೆ. ಸಹಜವಾಗಿಯೇ ಎಂಬಂತೆ ಈ ಅಪಸ್ವರ ಕೇಳಿ ಬಂದಿರುವುದು ಬಿಜೆಪಿ ಕಡೆಯಿಂದ. ಪಠ್ಯಪುಸ್ತಕಗಳನ್ನು ಪರಿಷ್ಕರಿಸುವ ಮೂಲಕ ಕಾಂಗ್ರೆಸ್ ಸರಕಾರ ಅಹಿಂದ ಮತ್ತು ವಾಮಪಂಥೀಯ ಕಾರ್ಯ ಸೂಚಿಯನ್ನು ಮಕ್ಕಳ, ಮೇಲೆ ಹೇರುತ್ತಿದೆ ಎಂದು ಹಿಂದಿನ ಕೇಸರೀಕೃತ ಪಠ್ಯದ ಸೂತ್ರಧಾರರಾಗಿದ್ದ ಮಾಜಿ ಶಿಕ್ಷಣ ಸಚಿವ ವಿಶ್ವೇಶ್ವರ ಹೆಗಡೆ ಕಾಗೇರಿಯವರು ಆಪಾದಿಸಿದ್ದಾರೆ.
ಪರಿಷ್ಕೃತ ಪಠ್ಯಪುಸ್ತಕಗಳಿಂದ ವಿವಿಧ ಸಮುದಾಯಗಳ ನಡುವೆ ಘರ್ಷಣೆಯುಂಟಾಗಲಿದೆ ಎಂಬ ಆತಂಕವನ್ನೂ ವ್ಯಕ್ತಪಡಿಸಿದ್ದಾರೆ. ಪರಿಷ್ಕರಣ ಸಮಿತಿಯ ಶಿಫಾರಸುಗಳ ಬಗ್ಗೆ ಸಾರ್ವಜನಿಕ ಅಭಿಪ್ರಾಯ ಪಡೆಯದೆ ಅದನ್ನು ಜಾರಿಗೆ ತರಕೂಡದೆಂದೂ ಅವರು ಸರಕಾರಕ್ಕೆ ಆಗ್ರಹ ಪಡಿಸಿದ್ದಾರೆ. ಸಮಿತಿ ಇನ್ನೂ ಪರಿಷ್ಕೃತ ಪಠ್ಯಗಳನ್ನು ಸರಕಾರಕ್ಕೆ ಸಲ್ಲಿಸಿಲ್ಲ. ಅದು ಸಾರ್ವಜನಿಕರ ಅವಗಾಹನೆಗೆ ಬಂದಿಲ್ಲ. ಆದಾಗ್ಯೂ ಪರಿಷ್ಕೃತ ಪಠ್ಯ ಅಹಿಂದ ಮತ್ತು ವಾಮಪಂಥೀಯ ಕಾರ್ಯಸೂಚಿಗಳನ್ನೊಳಗೊಂಡಿದೆ ಎಂಬ ನಿರ್ಧಾರಕ್ಕೆ ವಿಶ್ವೇಶ್ವರ ಹೆಗಡೆ ಕಾಗೇರಿಯವರು ಹೇಗೆ ಬಂದರೋ ತಿಳಿಯದು. ಇದು ಸ್ವಕಪೋಲಕಲ್ಪಿತವಿದ್ದೀತು. ಬರಗೂರು ರಾಮಚಂದ್ರಪ್ಪ ಪ್ರಗತಿಶೀಲರು, ಬಂಡಾಯ ಸಾಹಿತ್ಯ ಸಂಘಟನೆಯ ನೇತಾರರು ಎಂಬುದು ಇಂಥ ಊಹೆಗೆ ಕಾರಣವಾಗಿರಬಹುದು. ಪ್ರಗತಿಶೀಲ ಮನೋಭಾವ ಮತ್ತು ಬಂಡಾಯಗಳಂತೆಯೇ ಇತಿಹಾಸ-ಸಂಸ್ಕೃತಿ-ಪರಂಪರೆಗಳ ಬಗ್ಗೆ ಬರಗೂರರು ಗೌರವ ಮತ್ತು ವಸ್ತುನಿಷ್ಠ ದೃಷ್ಟಿಯುಳ್ಳವರು ಎಂದೂ ಅವರ ಸಮಿತಿಯಿಂದ ಸತ್ಯಕ್ಕೆ ಅಪಚಾರವಾಗುವುದಿಲ್ಲ ಎಂಬ ನಿರೀಕ್ಷೆ ಉಳ್ಳವರೂ ಇದ್ದಾರೆ. ಹೀಗಾಗಿ ಸಮಿತಿಯ ಪರಿಷ್ಕೃತ ಪಠ್ಯಗಳು ಪ್ರಕಟವಾಗುವುದಕ್ಕೆ ಮುಂಚೆಯೇ ಅಪಸ್ವರವೆತ್ತುವುದು ನೈಜವಾದ ಶೈಕ್ಷಣಿಕ ಕಾಳಜಿಗಿಂತ ರಾಜಕೀಯ ನಡೆಯಷ್ಟೇ ಆದೀತು.
ಅಹಿಂದ ಮತ್ತು ವಾಮಪಂಥೀಯ ವಿಚಾರಧಾರೆಯನ್ನು ದೃಷ್ಟಿಯಲ್ಲಿಟ್ಟುಕೊಂಡು ಪಠ್ಯ ಪುಸ್ತಕಗಳನ್ನು ಪರಿಷ್ಕರಿಸಲಾಗಿದೆ ಎಂಬ ಆರೋಪವನ್ನು ನಿರಾಕರಿಸಿರುವ ಬರಗೂರು ರಾಮಚಂದ್ರಪ್ಪನವರು ಸಂವಿಧಾನಾತ್ಮಕ ತತ್ವಗಳನ್ನು ಹಾಗೂ 2005ರ ರಾಷ್ಟ್ರೀಯ ಪಠ್ಯಕ್ರಮದ ಚೌಕಟ್ಟನ್ನು ಗಮನದಲ್ಲಿಟ್ಟುಕೊಂಡು ಪಠ್ಯಪುಸ್ತಕಗಳನ್ನು ಪರಿಷ್ಕರಿಸಲಾಗಿದೆಯೇ ವಿನಃ ಯಾವುದೇ ರಾಜಕೀಯ ಪಕ್ಷವನ್ನು ತೃಪ್ತಿಪಡಿಸಲಲ್ಲ ಎಂದು ಹೇಳಿರುವುದು ಗಮನಾರ್ಹ. ಇಲ್ಲಿ ರಾಜಕೀಯ ಹಿತಾಸಕ್ತಿಗಳು ಗಣನೆಗೆ ತೆಗೆದುಕೊಳ್ಳಬೇಕಾದ ಮತ್ತೊಂದು ಅಂಶವೆದರೆ, ಹಿಂದಿನ ಪಠ್ಯಪುಸ್ತಕಗಳ ಬಗ್ಗೆ ಪೋಷಕರು,ಶಿಕ್ಷಕರು, ಸಾಮಾಜಿಕ ಸಂಘಟನೆಗಳು ಹೀಗೆ ವಿವಿಧ ವಲಯಗಳಿಂದ ಬಂದಿದ್ದ ಸಾವಿರ ಪುಟಗಳಷ್ಟು ದೂರುಗಳು ಕೇಸರೀಕರಣಕ್ಕಷ್ಟೇ ಸಂಬಂಧಪಟ್ಟಿರಲಿಲ್ಲ ಎಂಬುದು. ಪಠ್ಯಗಳಲ್ಲಿನ ತಪ್ಪು ಮಾಹಿತಿಗಳು, ಮಹಿಳೆಯರ ಬಗ್ಗೆ ತಾರತಮ್ಯ, ಪ್ರಾದೇಶಿಕ ಪ್ರಾತಿನಿಧ್ಯತೆಯ ಕೊರತೆ, ವಾಸ್ತವಿಕ ದೋಷಗಳು, ಚಿತ್ರಗಳ ವಿವೇಚನಾರಹಿತ ಬಳಕೆ ಹೀಗೆ ಹಲವಾರು ಬಗೆಯ ದೂರುಗಳಿದ್ದವು ಎಂದು ಬರಗೂರರು ಹೇಳಿರುವ ಮಾತು ಗಂಭೀರವಾದದ್ದು. 
ತಜ್ಞರ ಸಮಿತಿ ಸಿದ್ಧಪಡಿಸಿದ ಪಠ್ಯಪುಸ್ತಗಳಲ್ಲಿ ಇಂಥ ತಪ್ಪುಗಳು ಹೇಗೆ ನುಸುಳಲು ಸಾಧ್ಯ? ಇದು ಪಠ್ಯಪುಸ್ತಕ ಆಯ್ಕೆ ಸಮಿತಿಗೆ ನೇಮಿಸುವುದಕ್ಕೆ ಸಂಬಂಧಿಸಿದ ಮಾನದಂಡಗಳನ್ನೂ ಪ್ರಶ್ನಿಸುವಂತೆ ಮಾಡುತ್ತದೆ. ಸಮಿತಿಗೆ ತಜ್ಞರ ನೇಮಕದಲ್ಲಿ ಅರ್ಹತೆಯನ್ನು ಕಡೆಗಣಿಸಿ ರಾಜಕೀಯ ಪ್ರಭಾವ, ಸ್ವಜನಪಕ್ಷಪಾತಗಳಿಗೆ ಮಣೆಹಾಕುವಂಥ ಕೆಟ್ಟಚಾಳಿಗಳಿಂದಾಗಿ ವಿದ್ಯಾರ್ಥಿಗಳ ಭವಿಷ್ಯಕ್ಕೆ ಮಾರಕವಾಗುವ ಇಂಥ ಪ್ರಮಾದಗಳು ಸಂಭವಿಸುತ್ತವೆ. ಪಠ್ಯಪುಸ್ತಕಗಳನ್ನು ಗೊತ್ತುಪಡಿಸುವುದರಲ್ಲಿ ರಾಷ್ಟ್ರದ ಸಾರ್ವಭೌಮತ್ವದ ಹಿತ, ಮಕ್ಕಳ ಭವಿಷ್ಯದ ಹಿತಕ್ಕಿಂತ ಮಿಗಿಲಾಗಿ ರಾಜಕೀಯ ಮತ್ತು ಸ್ವಜನಪಕ್ಷಪಾತಗಳಂಥ ಶಕ್ತಿಗಳು ಕೆಲಸಮಾಡುತ್ತಿರುವುದು ಹೊಸ ವಿದ್ಯಮಾನವೇನಲ್ಲ. ಬಿಜೆಪಿ ಸರಕಾರಗಳು ಈಗ ಮಾಡುತ್ತಿರುವಂತೆಯೇ ಪಶ್ಚಿಮ ಬಂಗಾಳ ಮೊದಲಾದೆಡೆಗಳಲ್ಲಿ ಕಮ್ಯುನಿಸ್ಟ್ ಸರಕಾರಗಳು ತಮ್ಮ ಪಕ್ಷದ ತತ್ವ ಸಿದ್ಧಾಂತಗಳಿಗನುಗುಣವಾಗಿ ಶಿಕ್ಷಣ ನೀತಿ ಮತ್ತು ಪಠ್ಯಪುಸ್ತಗಳನ್ನು ರೂಪಿಸಿದ ನಿದರ್ಶನಗಳು ನಮ್ಮ ಕಣ್ಮುಂದಿವೆ.
ನಮ್ಮ ಧರ್ಮ, ಸಂಸ್ಕೃತಿ, ಪರಂಪರೆ ಮತ್ತು ಇತಿಹಾಸ, ರಾಜಕೀಯ ಸಿದ್ಧಾಂತಗಳನ್ನು ನಮ್ಮ ಮಕ್ಕಳು ಅರಿತಿರಬೇಕು ಎಂಬುದರಲ್ಲಿ ಎರಡು ಅಭಿಪ್ರಾಯವಿರಲಾರದು. ಅಂತೆಯೇ ಅವರು ಅನ್ಯ ಧರ್ಮ, ಅನ್ಯ ಸಂಸ್ಕೃತಿ, ವಿಶ್ವದ ಇತಿಹಾಸ-ಪರಂಪರೆಗಳನ್ನೂ ಅರಿತುಕೊಳ್ಳಬೇಕಾದ್ದು ಇಂದು ಹಿಂದಿಗಿಂತ ಹೆಚ್ಚಿನ ಅಗತ್ಯವಾಗಿದೆ ಎಂಬುದನ್ನ್ನು ಮರೆಯಲಾಗದು. ಮಿಗಿಲಾಗಿ ನಮ್ಮ ರಾಷ್ಟ್ರೀಯ ಧರ್ಮವೊಂದಿದೆ.ಅದು ನಮ್ಮ ಸಂವಿಧಾನ. ನಮ್ಮ ಸಂವಿಧಾನದ ಮುಖ್ಯ ಲಕ್ಷಣಗಳಾದ ಜಾತ್ಯತೀತತೆ, ಸಮಾನತೆ ಮತ್ತು ವೈಜ್ಞಾನಿಕ ಮನೋಭಾವ ರೂಪಣೆಗಳನ್ನು ನಾವು ಅಲಕ್ಷಿಸುವಂತಿಲ್ಲ. ನಮ್ಮ ಶಿಕ್ಷಣದ ಅಡಿಪಾಯ ಸಂವಿಧಾನದ ಈ ಸೂತ್ರಗಳೇ ಆಗಿರಬೇಕು.
 ಲಿಖಿತ ಸಂವಿಧಾನಕ್ಕಿಂತ ಗಟ್ಟಿಯಾಗಿರುವುದು ಅಲಿಖಿತ ಪರಂಪರೆ .ಆದ್ದರಿಂದ ಅದಕ್ಕೆ ಆದ್ಯತೆ ನೀಡಬೇಕು. ಅದರಂತೆ ಕಲಿಯಬೇಕು ಎನ್ನುವವಾದವೊಂದಿದೆ. ಆದರೆ ಅಲಿಖಿತ ಪರಂಪರೆ ಮತ್ತು ವೌಖಿಕ ಪರಂಪರೆಗಳಿಂದ ನಾವೀಗ ಬಹುದೂರ ಸಾಗಿ ಬಂದಿದ್ದೇವೆ. ಆ ನಂತರದ ನಾಗರಿಕತೆಗಳ ಬೆಳವಣಿಗೆ ಮತ್ತು ಅಭಿವೃದ್ಧಿಗಳು, ವೈಜ್ಞಾನಿಕ-ತಾಂತ್ರಿಕ ಸಾಧನೆಗಳು ನಮ್ಮ ಬದುಕನ್ನು ಆವರಿಸಿ ನಮ್ಮನ್ನು ಬೆಳೆಸುತ್ತಿವೆ ಎಂಬುದನ್ನು ಮರೆಯಲಾಗದು. ಬಲಿಕೊಡುವ, ಬಲಿಯಾಗುವ, ಬಲಿತೆಗೆದುಕೊಳ್ಳುವ ಪ್ರವೃತ್ತಿಯಿಂದ ಮುಕ್ತರಾಗಿ ಅಹಿಂಸೆಯಮಾರ್ಗದಲ್ಲಿ ಸ್ವಾತಂತ್ರ್ಯಗಳಿಸಿ ವಿಶ್ವದಲ್ಲೇ ಅನುಕರಣೀಯ ಮಾದರಿ ಎನ್ನಿಸಿಕೊಂಡಿದ್ದೇವೆ. ಈ ಘಟ್ಟದಲ್ಲಿ ನಿಂತು ಅಂಧಾನುಕರಣೆಯ ಮಾತನಾಡುವುದು ಪ್ರಬುದ್ಧತೆಯ ಲಕ್ಷಣವಲ್ಲ. ಸಮಾನತೆ ಮತ್ತು ಜಾತ್ಯತೀತತೆ ಪಾಲಿಸುವ ಸಂವಿಧಾನವನ್ನು ಅಂಗೀಕರಿಸುವ ಮೂಲಕ ನಾವು ಹೊಸ ಪರಂಪರೆಯೊಂದಕ್ಕೆ ನಾಂದಿ ಹಾಡಿದ್ದೇವೆ ಎಂಬುದನ್ನು ಶಿಕ್ಷಣ ನೀತಿ ರೂಪಿಸುವಾಗ ನಾವು ಮರೆಯುವಂತಿಲ್ಲ.

ಪರಿಷ್ಕೃತ ಪಠ್ಯಪುಸ್ತಕಗಳ ರಚನೆಯಲ್ಲಿ ಯಾವುದೇ ಪಕ್ಷದಕಾರ್ಯಸೂಚಿಗಳಿಗೆ ಮಣೆಹಾಕಿಲ್ಲ, ಸಂವಿಧಾನದ ತತ್ವಗಳನ್ನುಮನಸ್ಸಿನಲ್ಲಿಟ್ಟುಕೊಂಡು ರಚಿಸಲಾಗಿದೆ ಎನ್ನುವ ರಾಮಚಂದ್ರಪ್ಪಅವರ ಮಾತುಗಳಲ್ಲಿ ಭರವಸೆಯಿಡಬಹುದಾಗಿದೆ.</p><h3>Varthabarati</h3><h2 id="ch8">ಅಮರೀಂದರ್ ಅವಸರ!</h2><h3></h3><p>
ಉತ್ತರ ಪ್ರದೇಶ, ಪಂಜಾಬ್ ಹಾಗೂ ಉತ್ತರಾಖಂಡ ವಿಧಾನಸಭಾ ಚುನಾವಣೆಯ ದಿನಾಂಕದ ಬಗ್ಗೆ ಸ್ವಲ್ಪಮಟ್ಟಿಗೆ ಗೊಂದಲ ಇದ್ದಂತಿದೆ. ಉತ್ತರ ಪ್ರದೇಶದ ಮುಖ್ಯಮಂತ್ರಿ ಅಖಿಲೇಶ್ ಯಾದವ್ ಅವರು, ರಾಜ್ಯದ ಶಿಕ್ಷಣ ಮಂಡಳಿ ಪರೀಕ್ಷೆಗಳು ಮುಗಿದ ಬಳಿಕ ಚುನಾವಣೆ ನಡೆಯಲಿ ಎಂಬ ಬಗ್ಗೆ ಒಲವು ಹೊಂದಿದ್ದಾರೆ. ಆದರೆ ಪಂಜಾಬ್‌ನ ಕಾಂಗ್ರೆಸ್ ಸಿಎಂ ಅಭ್ಯರ್ಥಿ ಕ್ಯಾಪ್ಟನ್ ಅಮರೀಂದರ್ ಸಿಂಗ್ ಮಾತ್ರ ಅವಸರದಲ್ಲಿದ್ದಾರೆ. 2017ರ ಮಾರ್ಚ್ ಒಳಗಾಗಿ ಚುನಾವಣೆಯ ಫಲಿತಾಂಶವೂ ಬರಬೇಕು ಎಂಬ ತರಾತುರಿ ಅವರದ್ದು. ಈ ಮೂಲಕ ತುಂಬುಹೃದಯದಿಂದ ತಮ್ಮ ಮೊಮ್ಮಗಳು ನಿರ್ವಾಣ್ ವಿವಾಹದಲ್ಲಿ ಪಾಲ್ಗೊಳ್ಳಬಹುದು ಎಂಬ ಲೆಕ್ಕಾಚಾರ ಅವರದ್ದು. ಅಂದರೆ ಚುನಾವಣೆಯಲ್ಲಿ ತಾವು ಹಾಗೂ ತಮ್ಮ ಪಕ್ಷ ಪರಾಜಯ ಹೊಂದಿದರೂ ಸಂಭ್ರಮಿಸಲು ಕಾರಣ ಇರುತ್ತದೆ. ಆದರೆ ಚೆಂಡು ಭಾರತದ ಚುನಾವಣಾ ಆಯೋಗದ ಅಂಗಳದಲ್ಲಿದೆ.
ಅನಂತ್ ಕುಮಾರ್ ಗೊಣಗಾಟ!
 ಅನಂತ್ ಕುಮಾರ್ ಸಂಸದೀಯ ವ್ಯವಹಾರಗಳ ಸಚಿವ. ಆದರೆ ಈ ಖಾತೆಯನ್ನು ಹಿಂದೆ ಹೊಂದಿದ್ದ ಮಾಹಿತಿ ಮತ್ತು ಪ್ರಸಾರ ಖಾತೆ ಸಚಿವ ವೆಂಕಯ್ಯ ನಾಯ್ಡು, ಸಂಸದೀಯ ಕಲಾಪಗಳನ್ನು ಮಾಧ್ಯಮಗಳಿಗೆ ವಿವರಿಸುವುದರಿಂದ ಅವರನ್ನು ತಡೆಯಲು ಸಾಧ್ಯವಾಗಿಲ್ಲ. ಅಂದರೆ ಕುಮಾರ್ ಈ ಬಗ್ಗೆ ದೂರುತ್ತಿದ್ದಾರೆ ಎಂಬ ಅರ್ಥವಲ್ಲ; ಆದರೆ ಮಾಧ್ಯಮದವರು ಯಾವಾಗಲೂ ನಾಯ್ಡು ಅವರನ್ನೇ ಏಕೆ ನೆಚ್ಚಿಕೊಳ್ಳುತ್ತಾರೆ ಎಂಬ ಸದ್ದು ಎಬ್ಬಿಸಿದ್ದರು. ಬಿಜೆಪಿ ಜೇಷ್ಠತಾ ಪಟ್ಟಿಯಲ್ಲಿ ವೆಂಕಯ್ಯ ನಾಯ್ಡು ಅವರದ್ದು ಅನಂತ್ ಕುಮಾರ್ ಅವರಿಗಿಂತ ಹಿರಿಯ ಶ್ರೇಣಿ. ಅವರ ಆಪ್ತ ಮೂಲಗಳ ಪ್ರಕಾರ, ಮಾಹಿತಿ ಹಾಗೂ ಪ್ರಸಾರ ಖಾತೆ ಸಚಿವರಾಗಿ, ಸಂಸದೀಯ ಕಲಾಪ ಸೇರಿದಂತೆ ಸರಕಾರದ ಕಾರ್ಯನಿರ್ವಹಣೆ ಬಗೆಗಿನ ಯಾವುದೇ ಸುದ್ದಿ ಅಥವಾ ಮಾಹಿತಿಯನ್ನು ಪ್ರಸಾರ ಮಾಡುವುದು ಅವರ ಹಕ್ಕು. ಆದರೆ ಮೇಲ್ನೋಟಕ್ಕೆ ಇದನ್ನು ಕಾರ್ಯವ್ಯಾಪ್ತಿ ಬಗೆಗಿನ ವಿವಾದ ಎಂದು ಅನಂತ್ ಕುಮಾರ್ ತೋರ್ಪಡಿಸಿಕೊಂಡಿಲ್ಲ. ಆದರೆ ಉಭಯ ಸಚಿವರ ಅಧೀನ ಅಧಿಕಾರಿಗಳು ಮಾತ್ರ ಯಾವುದು ನ್ಯಾಯೋಚಿತ ಎಂಬ ಬಗ್ಗೆ ಮಾತಾಡಿಕೊಳ್ಳುತ್ತಿದ್ದಾರೆ.
ಇದು ಆಝಾದ್ ಕಾಲವಲ್ಲ!
 ಪತ್ರಕರ್ತರು ಸದಾ ಸಮಬಲದ ಹೋರಾಟದ ನಿರೀಕ್ಷೆಯಲ್ಲಿರುತ್ತಾರೆ. ಆದ್ದರಿಂದ ಸಾಮಾನ್ಯವಾಗಿ ಸಂಸದರ ನಡುವೆ ನಡೆಯುವ ಕ್ರಿಕೆಟ್ ಪಂದ್ಯವನ್ನು ಎದುರು ನೋಡುತ್ತಿರುತ್ತಾರೆ. ಬಹುತೇಕ ಬಾರಿ ಗಮನ ಸೆಳೆಯುವುದು, ಈ ಪಂದ್ಯದ ಪಿತಾಮಹ ಎನಿಸಿಕೊಂಡ ಬಿಜೆಪಿ ಸಂಸದ, ಮಾಜಿ ಕ್ರಿಕೆಟರ್ ಕೀರ್ತಿ ಆಝಾದ್. ಆದರೆ ಈ ಬಾರಿ ಪಂದ್ಯದ ಸುತ್ತ ಅವರು ಸುಳಿಯುವುದೂ ಇಲ್ಲ ಎಂಬ ಮಾತು ಕೇಳಿ ಬರುತ್ತಿದೆ. ದಿಲ್ಲಿ ಜಿಲ್ಲಾ ಕ್ರಿಕೆಟ್ ಸಂಸ್ಥೆಯ ಅವ್ಯವಹಾರಕ್ಕೆ ಸಂಬಂಧಿಸಿದಂತೆ ಕೇಂದ್ರ ಹಣಕಾಸು ಸಚಿವ ಅರುಣ್ ಜೇಟ್ಲಿ ವಿರುದ್ಧ ಬಹಿರಂಗವಾಗಿ ಅಸಮಾಧಾನ ವ್ಯಕ್ತಪಡಿಸಿದ ಬಳಿಕ ಆಝಾದ್ ಲೋ ಪ್ರೊಫೈಲ್ ಆಗಿಯೇ ಉಳಿದಿದ್ದಾರೆ. ಆದ್ದರಿಂದ ಈ ಬಾರಿ ಅವರ ಮಾರ್ಗದರ್ಶನದಲ್ಲಿ ತರಬೇತಿ ಪಡೆಯುವ ಮೂಲಕ ಅವರು ಮುನ್ನೆಲೆಗೆ ಬರುವ ಸಾಧ್ಯತೆ ವಿರಳ.
ನ್ಯಾ. ಠಾಕೂರ್ ಅವರಿಂದ ಚಿದಂಬರಂ ಗುಣಗಾನ
 ಭಾರತದ ಮುಖ್ಯ ನ್ಯಾಯಮೂರ್ತಿ ಟಿ.ಎಸ್.ಠಾಕೂರ್ ಭಾವನಾತ್ಮಕ ಜೀವಿ ಎನಿಸಿಕೊಂಡವರು. ಸಾರ್ವಜನಿಕ ಸಮಾರಂಭದಲ್ಲೇ ಸಾಮಾನ್ಯವಾಗಿ ಇವರ ಭಾವನೆಗಳು ಕಟ್ಟೆಯೊಡೆಯುತ್ತವೆ. ಆದರೆ ಕೆಲವೊಮ್ಮೆ ತಕ್ಷಣ ಸಿಟ್ಟು ಎಲ್ಲೆ ಮೀರುವುದೂ ಇದೆ. ನ್ಯಾಯಾಲಯದಲ್ಲಿ ಘನತೆ ಕಾಪಾಡಿಕೊಳ್ಳದ ವಕೀಲರ ವಿರುದ್ಧ ಇತ್ತೀಚೆಗೆ ಅವರು ಹರಿಹಾಯ್ದರು. ಇದು ಮೀನು ಮಾರುಕಟ್ಟೆಯೇ? ಇದರಿಂದ ನಾನು ಯಾವ ನೆನಪನ್ನು ಒಯ್ಯಲು ಸಾಧ್ಯ? ವಕೀಲರು ಹೇಗೆ ನಡೆದುಕೊಳ್ಳಬೇಕು ಎಂಬ ಕಲ್ಪನೆಯೂ ಇಲ್ಲದೇ ಪರಸ್ಪರರನ್ನು ಮೀರಿಸುವ ಪ್ರಯತ್ನ ಮಾಡುತ್ತಿದ್ದೀರಿ. ನನಗೆ ಸುಪ್ರೀಂಕೋರ್ಟ್‌ನಲ್ಲಿ ಬಾಕಿ ಇರುವುದು ಒಂದು ವಾರ ಮಾತ್ರ. ನಾನು ಭಾರವಾದ ಹೃದಯದೊಂದಿಗೆ ಇಲ್ಲಿಂದ ವಿರಮಿಸುತ್ತಿದ್ದೇನೆ ಎಂದು ಹೇಳಿದರು. ವಕೀಲರು ಹಿರಿಯರಾದ ಪಿ.ಚಿದಂಬರಂ ಅವರಿಂದ ಕಲಿಯಬೇಕಾದ್ದು ಸಾಕಷ್ಟಿವೆ ಎಂದು ಸಿಜೆ ಹೇಳಿಬಿಟ್ಟರು. ಚಿದಂಬರಂ ಅವರತ್ತ ನೋಡಿ. ಅವರು ಎಂದಾದರೂ ಏರುಧ್ವನಿಯಲ್ಲಿ ವಾದ ಮಾಡಲು ಎದ್ದು ನಿಂತಿರುವುದು ನೋಡಿದ್ದೀರಾ? ಇಲ್ಲ. ಸದಾ ಗದ್ದಲ ಎಬ್ಬಿಸುವ ವಕೀಲರಿಂದ ಅವರು ಕಡಿಮೆ ತಿಳಿದುಕೊಂಡವರು ಎಂದುಕೊಂಡಿದ್ದೀರಾ?ಎಂದರು.
ಸುಮಿತ್ರಾ ಮಹಾಜನ್ ಅಸಮಾಧಾನ?
  ಸಂಸತ್ತಿನ ಚಳಿಗಾಲದ ಅಧಿವೇಶನ ವಿವಾದದಲ್ಲಿ ಕೊಚ್ಚಿಕೊಂಡು ಹೋಗಿದ್ದರಿಂದ ಹೆಚ್ಚು ಅಸಮಾಧಾನಗೊಂಡದ್ದು ಲೋಕಸಭೆ ಸ್ಪೀಕರ್ ಸುಮಿತ್ರಾ ಮಹಾಜನ್. ಅದರಲ್ಲೂ ಮುಖ್ಯವಾಗಿ ಚಳಿಗಾಲದ ಅಧಿವೇಶನದ ಅವಧಿಯಲ್ಲೇ ಎರಡು ಬಾರಿ ಹಿರಿಯ ಮುಖಂಡ ಎಲ್.ಕೆ.ಅಡ್ವಾಣಿಯವರ ಸಿಟ್ಟು ಕಟ್ಟೆಯೊಡೆದ ಬಳಿಕ. ಒಂದು ಬಾರಿ ಅವರು ಅನಂತ್ ಕುಮಾರ್ ಅವರಲ್ಲಿ, ಲೋಕಸಭೆಯ ಸ್ಪೀಕರ್ ಕೂಡಾ ಸದನ ಕಲಾಪ ನಡೆಸಲು ವಿಫಲರಾಗಿದ್ದಾರೆ ಎಂದು ಬೇಸರ ವ್ಯಕ್ತಪಡಿಸಿದರು. ಸದಾ ಸದನದಲ್ಲಿ ಗೌರವಯುತ ಸ್ಥಾನ ಹೊಂದಿರುವ ಸುಮಿತ್ರಾ ಮಹಾಜನ್, ಇಡೀ ಸದನದಲ್ಲಿ ಕೋಲಾಹಲದ ಪರಿಸ್ಥಿತಿ ಇದ್ದರೂ, ಆಡಳಿತ ಪಕ್ಷದವರು ಮಸೂದೆಗೆ ಆಂಗೀಕಾರ ಪಡೆಯಲು ಅವರಿಗೆ ಅನುಕೂಲ ಮಾಡಿಕೊಡುವ ಮೂಲಕ ಆಡಳಿತ ಪಕ್ಷದ ಪಕ್ಷಪಾತಿಯಾಗಿ ನಡೆದುಕೊಂಡಿದ್ದಾರೆ ಎಂಬ ಕಾರಣದಿಂದ ತಮ್ಮ ಗೌರವವನ್ನು ಸ್ವಲ್ಪಮಟ್ಟಿಗೆ ಕಳೆದುಕೊಂಡಿದ್ದಾರೆ ಎನ್ನುವುದು ವಿಶ್ಲೇಷಕರ ಅಭಿಪ್ರಾಯ. ಇದರ ಜತೆಗೆ ಅಡ್ವಾಣಿ ಆಕ್ರೋಶ, ಸಭಾಧ್ಯಕ್ಷರಲ್ಲಿ ಬೇಸರ ತಂದಿದೆ. ಬಹುಶಃ ಅವರ ಮುಖದಲ್ಲಿ ನಗೆ ತಂದುಕೊಳ್ಳಲು ವಿಶೇಷ ಅಧಿವೇಶನ ಅಥವಾ ಬಜೆಟ್ ಅಧಿವೇಶನವಾದರೂ ಅವಕಾಶ ನೀಡುತ್ತದೆಯೇ ಎಂದು ಕಾದುನೋಡಬೇಕು.</p><h3>Varthabarati</h3><h2 id="ch9">ಜನಪದರ ನಂಬುಗೆ ಮತ್ತು ಪೂಜೆ</h2><h3></h3><p>

 ದ.ಕ. ಜಿಲ್ಲೆಯ ಪುತ್ತೂರು ಮಹಾಲಿಂಗೇಶ್ವರ ದೇವಸ್ಥಾನದ ವಾರ್ಷಿಕ ಜಾತ್ರೆಯ ವೇಳೆ ಭಾರೀ ಗಾತ್ರದ ಧ್ವಜವನ್ನು ನೇತು ಹಾಕಲಾಗುತ್ತಿತ್ತು. ಮಹಾಲಿಂಗೇಶ್ವರನನ್ನು ಅರ್ಥಪೂರ್ಣವಾಗಿ ಪ್ರತಿನಿಧಿಸುತ್ತಿದ್ದ ಈ ಧ್ವಜ ಬಹುಶಃ ಜನಪದ ಮೂಲದಿಂದ ಎತ್ತಿಕೊಂಡಿರುವಂತಿತ್ತು. ಇಲ್ಲಿ ಧ್ವಜದ ಕಲ್ಪನೆಯಲ್ಲಿ ಕೆಲಸ ಮಾಡಿರುವ ವೈಸೋದಿಕ ದೃಷ್ಟಿ ನಮ್ಮನ್ನು ಹಾಗೆ ಚಿಂತಿಸುವಂತೆ ಒತ್ತಾಯಿಸುತ್ತದೆ. ಇಷ್ಟೇ ಅಲ್ಲ, ಈ ದೇವಾಲಯವೇ ವೈದಿಕೇತರ ಹಿನ್ನೆಲೆಯದ್ದೆನ್ನಲು ಈ ಧ್ವಜದ ಸ್ವರೂಪ ಮತ್ತು ಆಶಯ ಒಂದು ಸಾಕ್ಷಿಯಾಗಬಲ್ಲುದು. ಪಾಡ್ದನಗಳಲ್ಲಿ ಪುತ್ತೂರಿನ ಆಸುಪಾಸಿನ ಸ್ಥಳಗಳ ಉಲ್ಲೇಖ ಮತ್ತೆ ಮತ್ತೆ ಕಾಣಿಸಿದ್ದು, ಈ ಪರಿಸರ ಮೂಲತಃ ಬ್ರಾಹ್ಮಣರ ನಿವಾಸ ಸ್ಥಳವಾಗಿದ್ದಂತೆ ಕಾಣುವುದಿಲ್ಲ. (ಪುತ್ತೂರು ಎಂಬ ಸ್ಥಳನಾಮವೇ ಸಾಪೇಕ್ಷವಾಗಿ ಅರ್ವಾಚೀನವಾಗಿ ವಾಸ್ತವ್ಯಗೊಂಡ- ಪುದಿ, ಪುತ್=ಹೊಸತು -ಸ್ಥಳವನ್ನು ಸೂಚಿಸುತ್ತದೆ. ಉಡುಪಿಯಲ್ಲಿ ಶಂಭು ಕಲ್ಲಿನಷ್ಟೇ ಸರಿಸುಮಾರಾಗಿ ಪ್ರಾಚೀನವಾಗಿರುವ ಅನಂತೇಶ್ವರ ದೇವಾಲಯವನ್ನು ಅನಂತಾಸನನ್ನಾಗಿ ಮಾಡುವ ಪ್ರಕ್ರಿಯೆಯಲ್ಲಿ ಇಲ್ಲಿದ್ದ ಸುಂದರ ನಂದಿಯ ವಿಗ್ರಹವೇ ಸ್ಥಳಾಂತರಗೊಂಡಿರುವುದನ್ನು ನೆನಪಿಸಿಕೊಳ್ಳಬಹುದು.)
  ‘ಭಯವೇ ಜ್ಞಾನದ ಮೂಲ’ ಎಂಬ ಮಾತಿದೆ. ಪ್ರಕೃತಿಯ ವೈಚಿತ್ರ, ನಿಗೂಢತೆ, ಅನೂಹ್ಯತೆಗಳ ವಿರುದ್ಧ ಜೀವಿಗಳು ತಂತಮ್ಮ ಪ್ರಾಣ ರಕ್ಷಿಸಿಕೊಳ್ಳಲೇಬೇಕಾಗಿತ್ತು; ಆಗ ಪ್ರಕೃತಿಯ ಕುರಿತು ಭಯ, ಬೆರಗು, ಪೂಜಾಭಾವ ಹುಟ್ಟಿಕೊಳ್ಳುತ್ತದೆ. ಇದರಿಂದ ಜ್ಞಾನದ ಆರಂಭವಾಗುವುದರೊಂದಿಗೆ ಅಜ್ಞಾನವೂ ಆರಂಭವಾಗಬಹುದು. ಕಾಡು ಪ್ರಾಣಿಗಳ ಭಯ , ಗುಡುಗು, ಸಿಡಿಲು, ಜ್ವಾಲಾಮುಖಿ, ಚಂಡಮಾರುತ, ಪ್ರವಾಹಗಳಿಗೆ ಹೆದರಿದ ಮನುಷ್ಯ, ತನ್ನ ಭಯಕ್ಕೆ ಪರಿಹಾರ ಕಂಡುಕೊಂಡದ್ದು ದೇವರಲ್ಲಿ. ಈ ಎಲ್ಲ ವಿದ್ಯಮಾನಗಳಿಗೆ ಕಾರಣವಾದ ಒಂದು ‘ಶಕ್ತಿ’ಯನ್ನು ಕಲ್ಪಿಸಿಕೊಂಡು, ಅದಕ್ಕೆ ತಗ್ಗಿ ಬಗ್ಗಿ ನಡೆದರೆ ತನಗೇನೂ ಭಯವಿಲ್ಲವೆಂಬ ಮನುಷ್ಯನ ಭಾವನೆಯಾದರೂ ಆತನ ಸಾಮಾಜಿಕ ಬದುಕಿನ ಅನುಭವದಿಂದ, ಆಳು-ಯಜಮಾನ ಸಂಬಂಧದ ಹಿನ್ನೆಲೆಯಲ್ಲಿ ರೂಪುಗೊಂಡುದು. ಪ್ರಾಚೀನಕಾಲದಲ್ಲಿ ವಿಶ್ವದ ಎಲ್ಲೆಡೆ ನದಿ, ಮರ, ಬೆಟ್ಟ, ಬಂಡೆಗಳನ್ನು ಪೂಜಿಸುವ ಪ್ರವೃತಿಯಿತ್ತು. ಭಾರತದಲ್ಲಿ ಪ್ರಕೃತಿ ಪೂಜೆ ಇನ್ನೂ ಉಳಿದು ಬಂದಿದೆ. ಭಾರತದಲ್ಲಿ ಗಂಗಾನದಿಯಂತೆ ಪ್ರಾಚೀನ ಈಜಿಪ್ಟಿನಲ್ಲಿ ನೈಲ್‌ನದಿಯೂ ಜನತೆಯಿಂದ ಪೂಜೆಗೊಳ್ಳುತ್ತಿತ್ತು. ಪ್ರಾಚೀನ ಗ್ರೀಕ್ ಧರ್ಮ, ಗ್ರೀಕ್ ದೇವತೆಗಳು ಹಿಂದೂ ಧರ್ಮ ದೇವತೆಗಳನ್ನು ಹೋಲುತ್ತದೆ.
 ಪೂಜಾ ವಿಧಿಗಳು, ಯಜ್ಞಾ ಯಾಗಗಳು, ನೃತ್ಯ ಸಂಗೀತ ಮುಂತಾದವು ಪ್ರಾಕೃತಿಕ ಘಟನೆಗಳಿಂದ ಅವುಗಳ ಅನುಕರಣೆಯಿಂದ ಹುಟ್ಟಿಕೊಂಡಿವೆ. ಹಾಗೇ ನೋಡಿದರೆ ಎಲ್ಲ ಕಲೆಗಳ ಮೂಲ ಅನುಕರಣೆಯೇ ಆಗಿದೆ. ಮಳೆ ಬೇಕೆಂದು ಆವಾಹನೆ ಮಾಡುವುದಿದ್ದರೆ ಮಳೆಯ ವೇಳೆ ಪ್ರಕೃತಿಯಲ್ಲಿ ಕಾಣಿಸಿಕೊಳ್ಳುವ ಕ್ರಿಯಾಸರಣಿಯನ್ನು ಅನುಕರಣೆ ಮಾಡುವ ವಿಧಿಗಳೇ ಇವೆ. ಮಳೆ, ಬಿರುಗಾಳಿಗಳನ್ನು ಅನುಕರಣೆ ಮಾಡುವ ನೃತ್ಯ, ಕಾಗೆಗಳ ಮೆರವಣಿಗೆ, ಕತ್ತೆಗಳ ಮೆರವಣಿಗೆ, ಹೊಲಗದೆಗಳಲ್ಲಿ ಸಂಭೋಗ, ಬೆತ್ತಲೆ ನೃತ್ಯ, ಬರಿಕೊಡಗಳ ಮೆರವಣಿಗೆ- ಹೀಗೇ ಎಷ್ಟೋ ಆಚರಣೆಗಳಿಂದ ಮಳೆಯನ್ನು ಬರಿಸಲಾಗುತ್ತದೆಂಬ ಜನಪದ ನಂಬುಗೆಗಳು ವಿಶ್ವಾದ್ಯಂತ ಇವೆ. ಇನ್ನು ಮಳೆಗಾಗಿ ಮಾಡುವ ಯಾಗ, ವೈದಿಕ ವಿಧಿಗಳಲ್ಲಿ ಕೂಡ, ಮಳೆನೀರು ಧಾರೆಯಾಗಿ ಸುರಿಯುವ ಕ್ರಿಯೆಯ ಅನುಕರಣೆ, ಮಳೆ ದೇವತೆಯ ಸ್ತುತಿ ಇದ್ದೇ ಇರುತ್ತವೆ. ಸಹಸ್ರ ನಾರಿಕೇಳಾಭಿಷೇಕವಾದರೂ ಮಳೆಯ ಸುರಿತದ ಅನುಕರಣೆಯೇ ನಿಜ.
ಸ್ವಾರಸ್ಯದ ಅಂಶವೆಂದರೆ ದೇವತೆಗಳು ಸ್ತುತಿಗೆ ಹಿಗ್ಗುತ್ತಾರೆ ಎಂಬ ನಂಬಿಕೆ. ಈ ನಂಬಿಕೆಗೆ ಆಧಾರ ಭೂಮಿಯಲ್ಲಿ ಮನುಷ್ಯರೆಲ್ಲಾ ಹೊಗಳಿಕೆಗೆ ಉಬ್ಬುತ್ತಾರೆ; ಹೊಗಳಿದವರನ್ನು ರಕ್ಷ್ಷಿಸುತ್ತಾರೆ ಎಂಬುದೇ ಆಗಿದೆ. ಜಾನಪದದಲ್ಲಿ ಮಾತ್ರ ಹೊಗಳಿಕೆಗಿಂತ ಒತ್ತಾಯ, ಪೂಜೆಗಿಂತ ಬೈಗುಳ ಹೆಚ್ಚು ಕೆಲಸ ಮಾಡುವಂತೆ ಕಾಣುತ್ತದೆ. ಇದಕ್ಕೆ ಹಿನ್ನ್ನೆಲೆ ಕೂಡ ಜನಪದರ ಅನುಭವದಿಂದಲೇ ನಿಷ್ಠನ್ನವಾದುದು. ಅವರು ದುಡಿಯುವ ಜನ; ಅಸಮಾನತೆಯ ಸಮಾಜದಲ್ಲಿ ಹೊಗಳಿಕೆ- ತೆಗಳಿಕೆ ಸಾಮಾನ್ಯವಾದರೂ, ಜನಪದರು ಈ ಬಗ್ಗೆ ನಿಸ್ಪಹರು. ಅವರು ತಮ್ಮ ತಮ್ಮೆಳಗೆ ಹೊಂದಿರುವ ಸಲುಗೆ, ಆತ್ಮೀಯತೆ, ಸಮಾನತೆಯ ಸ್ಥೂಲ ಆದರ್ಶಗಳ ಹಿನ್ನೆಲೆಯಲ್ಲಿ ದೇವರುಗಳನ್ನು ಎದುರುಗೊಳ್ಳುವವರು. ಯಮರಾಜನಾದರೂ ಸರಿಯೆ, ಅವರು ಅತಿಥಿ ಸತ್ಕಾರ ಮಾಡುವುದು ಒಬ್ಬ ಓರಗೆಯವನಂತೆ:
ಎಂದೂ ಬಾರದ ಜವರಾಯ ಇಂದೇಕೆ ಬಂದೀಯ ಕೊಳ್ಳಯ್ಯನೀರ/ಕುಡಿನೀರ
ತಮ್ಮ ಬಯಕೆಗಳನ್ನು-ನ್ಯಾಯವಾದ, ಸಮಾಜಬಾಹಿರವಲ್ಲದ ಇಷ್ಟಾರ್ಥಗಳನ್ನು ಈಡೇರಿಸದ ದೇವತೆಗಳಿಗೆ ಮೆಣಸಿನ ಹೊಗೆ ಹಾಕುವ, ಹಿಡಿಸೂಡಿಯಿಂದ ಹೊಡೆಯುವ, ಉಗುಳುವ, ಬಯ್ಯುವ ಸಂಪ್ರದಾಯ ಜನಸಾಮಾನ್ಯರಲ್ಲಿದೆ. ಆದರೆ, ಜನಪದರ ಈ ನಂಬುಗೆಗಳು ಎಲ್ಲ ಸಂದರ್ಭದಲ್ಲಿ ಪ್ರಗತಿಪರವೆನ್ನುವಂತಿಲ್ಲ. ಏಕೆಂದರೆ, ಕೆಲವು ಆಚರಣೆಗಳನ್ನು ಈ ವ್ಯವಸ್ಥೆ ಬೇಕೆಂದೇ ಉಳಿಯಗೊಟ್ಟಿದೆ; ಮತ್ತು ಈ ಆಚರಣೆಗಳು ಶೋಷಿತ ಜನಾಂಗದ ಪ್ರತಿಭಟನಾ ಧ್ವನಿಗೆ ಒಂದು ‘ಸುರಕ್ಷಿತ ದ್ವಾರ’ ಕೂಡ. ಇದಕ್ಕೆ ಅವಕಾಶ ಮಾಡಿಕೊಟ್ಟಿರುವ ಈ ಸಮಾಜ ವ್ಯವಸ್ಥೆ ಅವರ ಪ್ರತಿಭಟನೆಯ ತತ್ವವನ್ನು ನಿರ್ವೀಯಗೊಳಿಸಿದೆ. ಉದಾ: ದ.ಕ. ಜಿಲ್ಲೆಯಲ್ಲಿ ಶೋಷಿತರು ವರ್ಷಕೊಮ್ಮೆ ಮೇಲ್ಜಾತಿಯವರ ಮುಖಕ್ಕೆ ಉಗುಳುವ ಸಂಪ್ರದಾಯವಿತ್ತು. ಇದಕ್ಕೆ ‘ಉಗುಳುವ ಹಬ್ಬ’ ಎಂದು ಹೆಸರು. ಶೋಷಿತರು ತಮ್ಮ ಸುಪ್ತವಾದ ಪ್ರತಿಭಟನೆಯನ್ನು ವರ್ಷದಲ್ಲೊಂದು ದಿನ ಮೇಲ್ಜಾತಿಯವರ ಮೇಲೆ ಉಗುಳಿ ಹೊರ ಹಾಕುತ್ತಿದ್ದರು; ಮೇಲ್ಜಾತಿಯವರಾದರೂ ಉಗುಳಿಸಿಕೊಂಡು ಸ್ನಾನಮಾಡಿ ಮತ್ತೆ ವರ್ಷವಿಡೀ ಈ ಶೋಷಿತರ ಮೇಲೆ ದಬ್ಬಾಳಿಕೆಯೆಸುಗುತ್ತಿದ್ದರು. (ಕೊಡಗಿನ ತಿತಿಮತಿಯಲ್ಲಿ ಚಾಲ್ತಿಯಲ್ಲಿರುವ ‘ಕುಂಡೆಹಬ್ಬ’ದ ಆಶಯವೂ ಇದೇ ಬಗೆಯದ್ದೆನ್ನಬಹುದು).
 ಪ್ರಾಚೀನ ದೇವಾಲಯಗಳೆಲ್ಲ ಬೆಟ್ಟಗಳ ಮೇಲೆ ನಿರ್ಮಿತವಾಗಿರುವುದು ಸ್ವಾರಸ್ಯಕರ. ಭೂವೈಕುಂಠವೆಂದು ಹೆಸರಾದ ತಿರುಪತಿ ದೊಡ್ಡ ಬೆಟ್ಟವೊಂದರ ಮೇಲೆ ತಲೆಯೆತ್ತಿದೆ. ಹಿಮಾಲಯ ಪರ್ವತದಲ್ಲಿ ಶಿವಪಾರ್ವತಿ ವಾಸಿಸುತ್ತಿದ್ದಾರೆಂದು ಆಸ್ತಿಕರು ನಂಬುತ್ತಾರೆ. ಪ್ರಾಚೀನ ಗ್ರೀಕರು ಉನ್ನತವಾದ ಒಲಿಂಪಸ್ ಪರ್ವತದ ಮೇಲೆ ಸ್ಯೂಸ್ ಅಪೋಲೋ ಮತ್ತಿತ್ತರ ಮುಖ್ಯದೇವತೆಗಳು ವಾಸಿಸುತ್ತಾರೆಂದು ನಂಬಿದ್ದರು. ಎಂತಹ ಅಮೂರ್ತ ಕಲ್ಪನೆಯೊಳಗೂ ಮೂರ್ತ ನಿಷ್ಠ ಅನುಭವಗಳು ಕೆಲಸ ಮಾಡಿರುತ್ತವೆ ಎನ್ನುವುದಕ್ಕೆ ಇದೊಂದು ಉತ್ತಮ ದೃಷ್ಟಾಂತ. ಏಕೆಂದರೆ, ಎತ್ತರವಾದ ಮತ್ತು ಊರಿನ ಹೊರಗಿರುವ ದೇವಾಲಯವನ್ನು ಸಂದರ್ಶಿಸಿ ದೇವರ ಪೂಜೆ ಮಾಡಬೇಕಾದರೂ ಶ್ರಮ ಪಡಬೇಕು. ಭಕ್ತಿ, ಪೂಜೆ, ಮೋಕ್ಷ ಎಂಬುದು ಅಗ್ಗದ ಮಾಲಲ್ಲ; ಅದಕ್ಕೆ ದೈಹಿಕ, ಮಾನಸಿಕ ಶ್ರಮ ಅಗತ್ಯ. ಸನ್ಯಾಸಿಗಳನ್ನು ‘ಶ್ರಮಣಕ’ರೆಂದು ಕರೆಯುವಲ್ಲಿ ಬೌದ್ಧಿಕ ಶ್ರಮದ ಸೂಚನೆಯಿದೆ. ಹಳೆಗನ್ನಡದಲ್ಲಿ ಇದೇ ಸನ್ಯಾಸಿಗಳನ್ನು ‘ಕಿತ್ತಡಿ‘ ( ನಡೆದು ನಡೆದು ಪಾದ ಸವೆದು ಹೋದಂಥವರು) ಎಂದು ಕರೆಯುತ್ತಿದ್ದುದುಂಟು. ಎಷ್ಟೋ ಗಿರಿದೇವತೆಗಳನ್ನು ಸಂದರ್ಶಿಸುವ ಭಕ್ತರು ಸುತ್ತು ಬಳಸಾದ ರಸ್ತೆಯಲ್ಲಿ ವಾಹನಗಳ ಮೂಲಕ ಬರುವುದಕ್ಕಿಂತ, ನೇರವಾಗಿ ಕಡಿಸಿದ ಮೆಟ್ಟಿಲುಗಳನ್ನು ಹತ್ತಿ ದೇವರನ್ನು ಸಂದರ್ಶಿಸುತ್ತಾರೆ, ಹಾಗೆ ಹತ್ತುವಾಗ ಮೊಣಕಾಲಿಗೆ ಕೈಯನ್ನು ಆಧಾರವಾಗಿರಿಸಿಕೊಂಡು ನಿಲ್ಲಬಾರದೆಂದೂ, ಹಾಗೆ ಮಾಡಿದರೆ ದೇವಾಲಯ ಸಂದರ್ಶನದ ಪುಣ್ಯ ಪ್ರಾಪ್ತವಾಗುವುದಿಲ್ಲ ಎಂದೂ ನಂಬಲಾಗುತ್ತದೆ. ‘ಆತ್ಮ ಸಾಧನೆ ದುರ್ಬಲರಿಗೆ ಅಸಾಧ್ಯ’ ಎಂಬ ಮಾತಿದೆ; ‘ಭಕ್ತಿಯೆಂಬುದ ಮಾಡಬಾರದು; ಹೋಗುತ್ತ ಕೊಯ್ವುದು ಬರುತ್ತ ಕೊಯ್ವುದು’ ಎಂದು ಶರಣರು ಸ್ವಾನುಭವದಿಂದ ಇದನ್ನು ಹೇಳಿಕೊಂಡಿದ್ದಾರೆ. ಆದರೆ, ಇಲ್ಲಿ ಒಂದು ಮಾತನ್ನು ಹೇಳಬೇಕಾಗಿದೆ, ಭಕ್ತಿಯೆಂದರೆ ಒಬ್ಬೊಬ್ಬರು ಒಂದೊಂದು ಬಗೆಯಲ್ಲಿ ತಿಳಿಯುತ್ತಾರೆ. ಗಟ್ಟಿಯಾಗಿ ದೇವರಿಗೆ ಜೈಕಾರ ಹಾಕಿದರೆ, ಹೆಚ್ಚೆಚ್ಚು ಪ್ರದಕ್ಷಿಣೆ ಬಂದರೆ, ಹೆಚ್ಚೆಚ್ಚು ಕಾಣಿಕೆ ಹಾಕಿದರೆ, ಹೆಚ್ಚೆಚ್ಚು ಕಾಲ ಮಂತ್ರಪಠನೆ ಮಾಡಿದರೆ ದೇವರು ಬೇಗನೆ ಒಲಿಯುತ್ತಾನೆ ಎಂಬ ನಂಬುಗೆ ಇವರದು. ಕೆಟ್ಟ ಚಲಚ್ಚಿತ್ರಗಳಲ್ಲಿ ತೋರಿಸುವಂತೆ ದೇಹವನ್ನು ವಿಪರೀತ ಕುಲುಕಾಡಿ, ಆತ್ಮಹಿಂಸೆಯನ್ನನ್ನುಭವಿಸಿ, ದೇವರನ್ನು ಭರ್ತ್ಯನೆ ಮಾಡಿ ಒಲಿಸುವಂಥ ಸಂಪ್ರದಾಯ ಕೂಡ ಇದೆ. ಆತ್ಮಹಿಂಸೆ, ದೇಹತ್ಯಾಗ, ಉಪವಾಸ, ಅಂಗಾಂಗಗಳ ಬಲಿ, ಪಶುಬಲಿ, ಶಿಶುಬಲಿ, ಆತ್ಮಬಲಿ, ಕೆಂಡ ಸೇವೆ, ಮುಡಿಕೊಡುವುದು ಇತ್ಯಾದಿ ಇತ್ಯಾದಿ ನೂರಾರು ಸಂಪ್ರದಾಯಗಳು ಉಳಿದುಬಂದಿವೆ. ಊಳಿಗಮಾನ್ಯ ವ್ಯವಸ್ಥೆಯ ದೌರ್ಜನ್ಯ, ಕಡುದಾರಿದ್ರ, ಅಜ್ಞಾನಗಳ ಸಮಾಜದಲ್ಲಿ ಇವೆಲ್ಲ ಮಾಮೂಲಾಗಿದ್ದಿರಬಹುದು. ಈ ತರದ ಭಕ್ತಿಯ ಪ್ರದರ್ಶನವೇ ವೀರತ್ವವೆಂಬ, ಪೌರುಷವೆಂಬ ಭಾವನೆ ಕೂಡ ನಮ್ಮಲ್ಲಿದೆ. ‘ರಾಘವೇಂದ್ರ ಕರುಣೆ’ ಎಂಬ ಕನ್ನಡ ಚಿತ್ರದಲ್ಲಿ ಒಂದು ಹೆಣ್ಣು ಪಾತ್ರ ‘ಗಗನವು ಉರುಳಲಿ ಭೂಮಿಯುಬಿರಿಯಲಿ ಬಿಡೆನು ನಿನ್ನ ಪಾದ’ ಎಂದು ಅರಚುವ ತಾರಕಧ್ವನಿಯನ್ನು ನೆನಪಿಸಿಕೊಳ್ಳಿ. ‘ರಂಗಪೂಜೆ’ ಎಂಬ ಒಂದು ಆಚರಣೆಯಲ್ಲಿ ರಾತ್ರಿಹಗಲು ತಾಳ ಬಡಿದು ಭಜನೆ ಮಾಡುತ್ತಾರೆ; ಇನ್ನು ಭಜನಾ ಸಪ್ತಾಹಗಳಲ್ಲಿ ಗ್ಯಾಸ್‌ಲೈಟಿಗೆ ಸುತ್ತುಬಂದು ರಾತ್ರಿಯಿಡೀ ನಿದ್ದೆ ದೂರಮಾಡಿಕೊಳ್ಳುತ್ತಾರೆ; ಬೇರೆಯವರ ನಿದ್ದೆ ಕೆಡಿಸುತ್ತಾರೆ. ಯಾವ ಧರ್ಮವೂ ಇಂಥ ಯಾಂತ್ರಿಕ ಆಚರಣೆಗಳಿಂದ ಹೊರತಾಗಿಲ್ಲ. ಬೌದ್ಧ ಧರ್ಮದ ಅನುಯಾಯಿಗಳು ಬೌದ್ಧ ಮಂದಿರಗಳಲ್ಲಿ ಪ್ರದಕ್ಷಿಣಾ ಫಥದಲ್ಲಿ ಸಾಲಾಗಿಟ್ಟ ಧಾರ್ಮಿಕ ಮಂತ್ರಗಳ ಸ್ತೋತ್ರಚಕ್ರಗಳನ್ನು ತಿರುಗಿಸುವ ಮೂಲಕ ಇಡಿಯ ಧರ್ಮಗ್ರಂಥವನ್ನು ತಿರುವಿಹಾಕಿದ ಪುಣ್ಯ ಸಂಪಾದನೆಯ ಭ್ರಮೆಗೆ ಒಳಗಾಗಿರುತ್ತಾರೆ. ಈಗಲೂ ವಿದ್ಯಾವಂತರು ಅವಿದ್ಯಾವಂತರೆಂಬ ಭೇದವಿಲ್ಲದೆ ಮಕ್ಕಳಾಗಲು ಬಾಬಾಗಳ ಬಳಿ, ಜೋಯಿಸರ ಬಳಿ, ದೇವಾಲಯಗಳಿಗೆ ಎಡತಾಕುವವರಿದ್ದಾರೆ; ಶಾಂತಿ ಹೋಮಾದಿಗಳು, ತಾಯಿತ ದಾರಗಳಿಗೆ ಮಹತ್ವ ಒದಗಿದ್ದೂ ಹೀಗೆಯೇ.</p><h3>Varthabarati</h3><h2 id="ch10"> ಕನ್ನಡ ಭಾಷಾ ಸಂಬಂಧ </h2><h3>ಬಾಲಸುಬ್ರಹಣ್ಯ ಕಂಜರ್ಪಣೆ </h3><p>
ಸಂವಿಧಾನದ ಮತ್ತು ರಾಜಕೀಯ ಅಗತ್ಯಗಳಿಗಾಗಿ ಭಾಷಾವಾರು ರಾಜ್ಯ ವಿಂಗಡಣೆಯಾದ ನಂತರ ಭಾಷೆಗಳೂ ದೇಶದ ಒಗ್ಗಟ್ಟಿ ಗಿಂತ ವಿಭಜನೆಗೆ ಹೆಚ್ಚು ಯತ್ನಿಸಿದಂತೆ ಕಾಣುತ್ತದೆ. ನನ್ನ ಸ್ನೇಹಿತರೊಬ್ಬರು ಇದನ್ನು ‘ಭಾಷಾಡಿಚ್ಟ’ ಎಂದು ಕೆಣಕುತ್ತಿದ್ದರು. ಇದಕ್ಕೆ ಕಾರಣ ಭಾಷೆ ಯನ್ನು ಭೌಗೋಳಿಕ, ಪ್ರಾದೇಶಿಕ ಮಿತಿಯಲ್ಲಿ ನೋಡಿ ಆನಂತರ ಅದನ್ನು ಸ್ವಪ್ರತಿಷ್ಠೆಯ ಬೆಳವಣಿಗೆಗೆ ಬೇಕಾದ ಟಾನಿಕ್‌ನಂತೆ ಬಳಸಿದ್ದು. ಜನರ ನಡುವಣ ಭಾಷೆಯ ನೈಜ ಉದ್ದೇಶವಾದರೂ ಏನು? ಅದು ಇರಬೇಕಾದ್ದಲ್ಲಿ?
ಕನ್ನಡ ಭಾಷೆಯ ಬಳಕೆ ಹೇಗಿದೆ? ನಮ್ಮ ಸಿನೆಮಾಗಳಲ್ಲಿ ನಾಯಕ, ನಾಯಕಿ, ಮತ್ತು ಪೋಷಕ ಪಾತ್ರಗಳು ವಿದೇಶಕ್ಕೆ ಹೋಗಿ ಬಂದರೆ ಅಥವಾ ಬರುವವರಾದರೆ ಅವರ ಕನ್ನಡ ಭಾಷೆಯನ್ನು ಗಂಭೀರವಾಗಿಯೋ, ಲವಲವಿಕೆಯಿಂದಲೋ, ಹುಡುಗಾಟದಿಂದಲೋ ಚಿತ್ರಿಸುತ್ತಾರೆ. ಆದರೆ ಹಾಸ್ಯ ಪಾತ್ರಗಳು ವಿದೇಶದಿಂದ ಬಂದರೆ ಅವರು ಬಳಸುವ ಕನ್ನಡವನ್ನು ಸಾಕಷ್ಟು ಹಾಸ್ಯಾಸ್ಪದವಾಗಿಯೇ ಚಿತ್ರಿಸುತ್ತಾರೆ. ಹಾಗೆಯೇ ವಿದೇಶದಲ್ಲಿ ಭಾರತೀಯ ಪಾತ್ರಗಳು ಬದುಕುವ ರೀತಿಯಲ್ಲೂ ಈ ಭಾಷಾ ಭಿನ್ನತೆಯಿದೆ. ಅಲ್ಲಿ ಪಡುವ ಪಾಡು ಮತ್ತು ಸಾಂಸ್ಕೃತಿಕ ಭಿನ್ನತೆಯನ್ನು ಗುರುತಿಸುವ ಭಾಷಾವಿನ್ಯಾಸ ಹಾಗೂ ಆಚಾರ-ವಿಚಾರಗಳಲ್ಲಿ ಕಾಣುವ ವ್ಯತ್ಯಾಸ ಇವುಗಳಿಂದಾಗಿ ಸಂಭವಿಸುವ ಪ್ರಮಾದಗಳು ಇವು ಅನೇಕ ಬದುಕುಗಳ ಕಥೆಗಳಾಗುತ್ತವೆ. ನಾಟಕಗಳಲ್ಲಿ ಈಚೀಚೆಗೆ ಸಾಂಸ್ಕೃತಿಕ ವಿಪರ್ಯಾಸಗಳು ಅಷ್ಟಾಗಿ ರಂಗದಲ್ಲಿ ಸುದ್ದಿ ಮಾಡುತ್ತಿಲ್ಲ. ಆದರೆ ಹಿಂದೆ ನಾಟಕಗಳಲ್ಲಿ ಆಧುನಿಕತೆ ಮತ್ತು ಪರಂಪರೆಗಳನ್ನು ದೇಶೀಭಾಷೆ ಮತ್ತು ಇಂಗ್ಲಿಷ್‌ಗಳ ನಡುವಣ ಮುಖಾಮುಖಿಯಂತೆ ತೋರಿಸುತ್ತಿದ್ದಾಗ ಮನರಂಜನೆಗಾಗಿ ಅತಿಯಾದ ಭಿನ್ನತೆಯನ್ನು ತೋರಿಸುತ್ತಿದ್ದರು. 
ಟಿಪ್ಪುಸುಲ್ತಾನ್, ಕಿತ್ತೂರು ರಾಣಿ ಚೆನ್ನಮ್ಮ ಮುಂತಾದ ನಾಟಕಗಳಲ್ಲಿ (ಸಿನೆಮಾಗಳಲ್ಲೂ) ಬರುತ್ತಿದ್ದ ಆಂಗ್ಲರು ಮಾತನಾಡುವ ಕನ್ನಡವೆಂದರೆ ಅದು ಹಾಸ್ಯವಾಗಿಯೇ ಕಾಣಿಸುತ್ತಿತ್ತು. ಪ್ರಾಯಃ ಆ ಕಾಲದಲ್ಲೂ ವಿದೇಶೀಯರು ಕನ್ನಡ ಮಾತನಾಡುವುದಕ್ಕೆ ಅಷ್ಟೇನೂ ಕಷ್ಟಪಟ್ಟಂತೆ ಕಾಣುವುದಿಲ್ಲ. ಕನ್ನಡದ ಅನೇಕ ಗ್ರಂಥಗಳನ್ನು ಸಂಪಾದಿಸಿದ ಆಂಗ್ಲ ವಿದ್ವಾಂಸರು, ಅರ್ಥಕೋಶವನ್ನು ಸಂಪಾದಿಸಿದ ಮೊದಲ ಕನ್ನಡ ಡಾಕ್ಟರೇಟ್ ಪಡೆದ ಜರ್ಮನ್ ವಿದ್ವಾಂಸ ಕಿಟ್ಟೆಲ್, ಸಂಸ್ಕೃತ ಗ್ರಂಥಗಳನ್ನು ಅನುವಾದಿಸಿದ ಮ್ಯಾಕ್ಸ್ ಮುಲ್ಲರ್ ಇಂಥವರನ್ನು ಗಮನಿಸಿದರೆ ಕನ್ನಡ ಅವರಿಗೆ ಕಬ್ಬಿಣದ ಕಡಲೆಯಾಗಿರಲಿಲ್ಲವೆನ್ನುವುದು ಸ್ಪಷ್ಟವಾಗುತ್ತದೆ. ಅಲ್ಲದೆ ಇಂಗ್ಲಿಷ್ ಬರಲಿಲ್ಲವೆಂಬ ಕಾರಣಕ್ಕೆ ವಿದ್ವತ್ತನ್ನು ಕಡೆಗಣಿಸಿದ ಉದಾಹರಣೆಗಳು ಬ್ರಿಟಿಷ್ ಭಾರತದಲ್ಲಿ ಅಪರೂಪ. ಕರ್ನಾಟಕದಲ್ಲಿ ನೆಲೆಸಿದ ಕನ್ನಡದ ನೆರೆ ರಾಜ್ಯಗಳವರು, ಐಎಎಸ್, ಐಪಿಎಸ್ ಮಾಡಿ ಕರ್ನಾಟಕದಲ್ಲಿ ದುಡಿಯುವ ಇತರ ರಾಜ್ಯದ ಅಧಿಕಾರಿಗಳು ಮಾತನಾಡುವಂತೆ ಉಚ್ಛಾರದಲ್ಲಿ ಸ್ವಲ್ಪವ್ಯತ್ಯಾಸ, ಬಳಕೆಯಲ್ಲಿ ಸ್ವಲ್ಪ ಸಹಜ ಅಪಭ್ರಂಶವಿದ್ದಿರಲಿಕ್ಕೂ ಸಾಕು. ಮಂಗಳೂರಿನಿಂದ ಬೆಳಗಾವಿ/ಬೀದರ್‌ವರೆಗೆ ಕನ್ನಡ ಭಾಷಾ ಭಿನ್ನತೆ ಎಷ್ಟಿದೆಯೆಂದರೆ ಒಬ್ಬ ಕನ್ನಡಿಗನ ಭಾಷಾ ಬಳಕೆಯನ್ನು ಇನ್ನೊಬ್ಬ ಕನ್ನಡಿಗನೇ ಲೇವಡಿ ಮಾಡುವುದು ಪ್ರಚಲಿತದಲ್ಲಿದೆ. (ಅನೇಕ ಹಾಸ್ಯ ಸಂಜೆಗಳಿಗೆ ಇದೇ ಬಂಡವಾಳ; ಶ್ರೀರಕ್ಷೆ!) ಹಾಗೆ ನೋಡಿದರೆ ಇಂದು ಬಹುತೇಕ ಕನ್ನಡಿಗರು ನಗರವಾಸಿಗಳಾಗುತ್ತಿರುವುದರಿಂದ ಮತ್ತು ಅಲ್ಲಿ ಕನ್ನಡದ ಬಳಕೆಯ ಅನಿವಾರ್ಯತೆ ಕಡಿಮೆಯಾಗಿರುವುದರಿಂದ ಕನ್ನಡಿಗರು ಮಾತನಾಡುವ ಕನ್ನಡವೇ ಹಾಸ್ಯಾಸ್ಪದ ಸ್ಥಿತಿಯಲ್ಲಿದೆ. ಭಾಷಾಭಿಮಾನವೆಷ್ಟೇ ಇರಲಿ, ಅದೊಂದು ಓದುವ, ಬರೆಯುವ, ಮಾತನಾಡುವ ಮಾಧ್ಯಮ ಮಾತ್ರ ಮತ್ತು ಸಂಸ್ಕೃತಿಯ ಒಂದಂಗವೇ ಹೊರತು ಅದೇ ಬದುಕಾಗಲು ಸಾಧ್ಯವಿಲ್ಲವಾದ್ದರಿಂದ ಭಾಷೆಯ ಆಧಾರದಲ್ಲಿ ಯಾವುದನ್ನೂ ಮೇಲು-ಕೀಳಾಗಿ ನಿರ್ಣಯಿಸಬಾರದು. ನಮ್ಮಲ್ಲಿ ಕನ್ನಡ ಮಾತ್ರ ಗೊತ್ತಿದ್ದವನಿ(ಳಿ)ಗೆ ಸಾರ್ವಜನಿಕ ಸ್ವೀಕಾರಾರ್ಹತೆ ಸ್ವಲ್ಪಕಡಿಮೆಯೇ. 
ಇಂಗ್ಲಿಷ್‌ನಲ್ಲಿ ಮಾತನಾಡಿದಾಗ ಆತ/ಆಕೆ ಕನ್ನಡದಲ್ಲೇನಾದರೂ ಉತ್ತರಿಸಿದರೆ ಅವರನ್ನು ನಿಂದಾರ್ಹ ದೃಷ್ಟಿಯಿಂದ ವೀಕ್ಷಿಸುವ ಹೊಸ ಸಂಪ್ರದಾಯವೂ ಇದೆ. ಸ್ವಲ್ಪಸಜ್ಜನಿಕೆಯ ಅಭಾವವಿರುವವರಾದರೆ ನಿಮಗೆ ಇಂಗ್ಲಿಷ್ ಬರೋದಿಲ್ವ? ಅಥವಾ ನೀವು ಎಷ್ಟು ಓದಿದ್ದೀರಿ? ಮುಂತಾದ ಲಜ್ಜಾಹೀನ ಪ್ರಶ್ನೆಗಳನ್ನು ಹಾಕುತ್ತಾರೆ. ಇನ್ನು ಕೆಲವರು ನಮ್ಮ ಮನೆಯಲ್ಲಿ ನಾವೆಲ್ಲರೂ ಇಂಗ್ಲಿಷೇ ಮಾತನಾಡುವುದು ಎಂದು ಸ್ವಪ್ರಶಂಸಾ ಮಾತುಗಳನ್ನಾಡುತ್ತಾರೆ. ಇದನ್ನು ಎದುರಿಸಲು ಬೇಕಾದ ಅಸ್ಮಿತೆ, ಸ್ವಾಭಿಮಾನವಿದ್ದವರಾದರೆ ಎದುರಿಸಬಲ್ಲರು ಮತ್ತು ಆತ್ಮವಿಶ್ವಾಸವನ್ನು ಉಳಿಸಿಕೊಳ್ಳುವರು. ಸ್ವಲ್ಪಮುದುಡುವ, ಸಂಕೋಚದ ಸ್ವಭಾವದವರು ಇನ್ನಷ್ಟು ಮುದುರಿಕೊಳ್ಳುವರು. ನಾವು ನಮ್ಮ ಮನೆಗಳಲ್ಲಿ ಕನ್ನಡವನ್ನೇ ಮಾತನಾಡುತ್ತೇವಲ್ಲವೇ? ಅವರವರ ಜಾತಿಗೆ, ಪ್ರದೇಶಕ್ಕೆ ವಿಶಿಷ್ಟವಾದ ಕನ್ನಡ ಭಾಷಾ ಪ್ರಭೇದವಿದೆಯಾದರೂ ನಾವು ಪ್ರಜ್ಞಾಪೂರ್ವಕವಾಗಿ ಎಲ್ಲ ಪ್ರದೇಶಗಳಲ್ಲೂ ಬಳಸಿದರೆ ಅರ್ಥವಾಗಬಹುದಾದ, ಕನ್ನಡವನ್ನು ಬಳಸುತ್ತೇವೆ. ಒಟ್ಟಿನಲ್ಲಿ ಕನ್ನಡದ ಬಳಕೆ ನಮಗೆ ಮುಖ್ಯವಾಗಬೇಕು.
 ಕೆಲವು ದಶಕಗಳ ಹಿಂದೆ ಅನೇಕರು ತಮ್ಮ ಮಕ್ಕಳನ್ನು ಇಂಗ್ಲಿಷ್ ಮಾಧ್ಯಮ ಶಾಲೆಗೆ ಕಳಿಸಿದ್ದರೆ ಅದಕ್ಕೆ ಕನ್ನಡ ಭಾಷೆಯ ಅಭಿಮಾನದ ಕೊರತೆ ಕಾರಣವಲ್ಲ; ಬದಲಾಗಿ ಶಾಲೆ ಮನೆಯ ಸಮೀಪದಲ್ಲಿತ್ತು; ವ್ಯಾವಹಾರಿಕವಲ್ಲದ, ಶಿಕ್ಷಣದ, ಬದುಕಿನ ಅಂದರೆ ಆರ್ಥಿಕ ಅನುಕೂಲವಿತ್ತು. ಜೊತೆಗೆ ಮಕ್ಕಳು ತಮ್ಮ ಜೊತೆಯಲ್ಲೇ ಇರುತ್ತಾರೆಂಬ ಸಂತೋಷವೂ ಇತ್ತು. (ಮಕ್ಕಳು ಕನಿಷ್ಠ 10ನೆ ತರಗತಿಯ ವರೆಗಾದರೂ ಹೆತ್ತವರ ಜೊತೆಗೇ ಇರಬೇಕೆಂಬುದು ನನ್ನ ಅಭಿಪ್ರಾಯ.) ನಮ್ಮ ಮಕ್ಕಳು ಯಾವ ಕಾರಣಕ್ಕೂ ಕನ್ನಡದ ಸಂಬಂಧ ಕಡಿಯದಂತೆ ನೋಡಿಕೊಳ್ಳುವುದು ಅಗತ್ಯ. ಮನೆಯಲ್ಲಿ ಕನ್ನಡ ಮಾತನಾಡುತ್ತಿದ್ದ ನನ್ನ ಪರಿಚಿತರ ಮನೆಯ ಹುಡುಗ ಓದುತ್ತಿದ್ದ ಶಾಲೆಯಲ್ಲಿ ಶಿಕ್ಷಕರೊಬ್ಬರು ಕೇಳುತ್ತಿದ್ದರಂತೆ: ‘‘ಮನೆಯಲ್ಲಿ ಯಾವ ಭಾಷೆ ಮಾತನಾಡುತ್ತೀರಿ?’’ ಬಹುತೇಕ ಮಕ್ಕಳು ‘‘ಇಂಗ್ಲಿಷ್’’ ಎನ್ನುತ್ತಿದ್ದರಂತೆ. (ಇದರಲ್ಲಿ ಸತ್ಯ ಹೇಳಿದವ ರೆಷ್ಟೋ ಸುಳ್ಳು ಹೇಳಿದವರೆಷ್ಟೋ ಗೊತ್ತಿಲ್ಲ!) ಈ ಹುಡುಗ ‘‘ಕನ್ನಡ’’ ಅಂದನಂತೆ. ಆ ಶಿಕ್ಷಕರು ‘‘ನೋಡು, ನೀನು ಇಂಗ್ಲಿಷ್ ಮಾತನಾಡದಿದ್ದರೆ ಪರೀಕ್ಷೆಯಲ್ಲಿ ಪಾಸಾಗುವುದು ಕಷ್ಟವಾದೀತು’’ ಎಂದರಂತೆ. ಅಷ್ಟೇ ಅಲ್ಲ, ಶಾಲೆಯ ಇಂಗ್ಲಿಷ್ ನಾಟಕದಲ್ಲಿ ಅದೇ ಕಾರಣಕ್ಕಾಗಿ ಈ ಹುಡುಗನಿಗೆ ಪಾತ್ರವನ್ನು ನಿರಾಕರಿಸಿದರಂತೆ. ಆ ಹುಡುಗ ನೊಂದುಕೊಂಡು ಈ ವಿಚಾರ ತಿಳಿಸಿದ. ನಾನು ‘‘ಚೆನ್ನಾಗಿ ಓದು, ಯಾವುದೇ ವಿಷಯ ಅರ್ಥವಾಗುವುದು ಮತ್ತು ಇಂಗ್ಲಿಷ್ ಮಾತನಾಡುವುದು ಪ್ರತ್ಯೇಕ’’ ಎಂದು ಹೇಳಿದೆ. ಆ ವರ್ಷದ ಎಸೆಸೆಲ್ಸಿ ಪರೀಕ್ಷೆಯಲ್ಲಿ ಆ ಹುಡುಗ ಚೆನ್ನಾಗಿ ಅಂಕ ಗಳಿಸಿದ ಮಾತ್ರವಲ್ಲ ಇಂಗ್ಲಿಷ್‌ನಲ್ಲಿ ಶಾಲೆಗೆ ಪ್ರಥಮ ಸ್ಥಾನ ಗಳಿಸಿದ.
ಇಂತಹ ಘಟನೆಗಳು ಅನೇಕ ನಡೆಯುತ್ತವೆ. ನಾವೆಲ್ಲ ಕನ್ನಡ ಮಾಧ್ಯಮ ಶಾಲೆಯಲ್ಲಿ ಓದಿದವರು. ಪ್ರತಿಷ್ಠಿತ ಕಾಲೇಜೊಂದರಲ್ಲಿ ಪಿಯುಸಿಗೆ ಸೇರಿದಾಗ ಮೊದಲ ದಿನವೇ ನಮ್ಮ ತರಗತಿಯ ಪ್ರಾಧ್ಯಾಪಕರು ‘‘ಇಲ್ಲಿ ಎಷ್ಟು ಮಂದಿ ಕನ್ನಡ ಮಾಧ್ಯಮದಿಂದ ಮತ್ತು ಎಷ್ಟು ಮಂದಿ ಇಂಗ್ಲಿಷ್ ಮಾಧ್ಯಮದಿಂದ ಬಂದಿದ್ದೀರಿ’’ ಎಂದು ಪ್ರಶ್ನಿಸಿದರು. 60 ಮಂದಿಯಿದ್ದ ತರಗತಿಯಲ್ಲಿ 6 ಮಂದಿ ಮಾತ್ರ ಇಂಗ್ಲಿಷ್ ಮಾಧ್ಯಮದಲ್ಲಿ ಓದಿ ಬಂದವರು. ಆ ಪ್ರಾಧ್ಯಾಪಕರು ಇದನ್ನು ತಿಳಿದ ನಂತರ ಆ 6 ಮಂದಿಗೆ ಪಾಸಾಗುವುದು ಕಷ್ಟವಿಲ್ಲವೆಂದೂ ಉಳಿದವರು ತುಂಬಾ ಶ್ರಮಿಸಬೇಕಾದೀತೆಂದೂ ಹೇಳಿದರು. ಒಂದು ರೀತಿಯಲ್ಲಿ 54 ವಿದ್ಯಾರ್ಥಿಗಳನ್ನು ಅವರು ಅವಮಾನಿಸಿದ್ದರು! ಮೊದಲ ಪರೀಕ್ಷೆಯಲ್ಲಿ ಮೊದಲ 10 ಸ್ಥಾನಗಳನ್ನು ಕನ್ನಡ ಮಾಧ್ಯಮದಲ್ಲಿ ಓದಿದ ವಿದ್ಯಾರ್ಥಿಗಳೇ ಪಡೆದರೆಂಬುದು ವಿಶೇಷ. (ಈ ಸ್ಥಾನ ಕೊನೆಯ ಪರೀಕ್ಷೆಯ ವರೆಗೂ ಮುಂದುವರಿಯಿತು!)
ಇಂಗ್ಲಿಷ್ ಮಾಧ್ಯಮಕ್ಕೆ ಅದರದ್ದೇ ಆದ ಅನುಕೂಲಗಳಿರಬಹುದು. ಮುಖ್ಯವಾಗಿ ಇಂಗ್ಲಿಷ್ ಮಾತು ಸಲೀಸಾಗಿರುತ್ತದೆ. ಅರಳು ಹುರಿದಂತೆ ಇಂಗ್ಲಿಷ್ ಮಾತನಾಡುವ ವಿದ್ಯಾರ್ಥಿಗಳು ಅದೇ ಪ್ರಮಾಣದಲ್ಲಿ ಪಠ್ಯವನ್ನು ಅರ್ಥಮಾಡಿಕೊಳ್ಳುತ್ತಾರೆಂದಾಗಲೀ ತಮ್ಮ ಇಂಗ್ಲಿಷ್ ಮಾತಿನ ಪ್ರೌಢಿಮೆಯನ್ನು ಬರೆಹದಲ್ಲಿಳಿಸುತ್ತಾರೆಂದಾಗಲೀ ಭ್ರಮಿಸಬಾರದು. ಭಾಷಾ ಪ್ರವೇಶಿಕೆ ಬೇರೆ; ವಿಷಯ ಪ್ರವೇಶಿಕೆ ಬೇರೆ.
ಇಷ್ಟಾಗಿಯೂ ಇಂದು ಕನ್ನಡ ಮಾಧ್ಯಮ ಶಾಲೆಗಳಲ್ಲಿ ವಿದ್ಯಾರ್ಥಿಗಳ ಸಂಖ್ಯೆ ಕ್ಷೀಣಿಸುತ್ತಿದೆ. ಬಹುಪಾಲು ಸರಕಾರಿ ಶಾಲೆಗಳೇ ಕನ್ನಡ ಮಾಧ್ಯಮ ಶಾಲೆಗಳು. ಎಷ್ಟೇ ಸೌಕರ್ಯಗಳನ್ನು ನೀಡಿದರೂ ತೀರಾ ಬಡ ಕೆಲವು ಮಕ್ಕಳಷ್ಟೇ ಸರಕಾರಿ ಇಲ್ಲವೇ ಕನ್ನಡ ಮಾಧ್ಯಮ ಶಾಲೆಗಳಿಗೆ ದಾಖಲಾಗುತ್ತಾ ರೆಂದರೆ ನಿಜಕ್ಕೂ ಬೇಸರದ ವಿಷಯ. ಒಂದಿಷ್ಟು ಆರ್ಥಿಕ ಶಕ್ತಿಯಿದ್ದರೂ (ಅಥವಾ ಶಿಕ್ಷಣಕ್ಕಾಗಿ ಸಾಲ ಮಾಡುವ ಶಕ್ತಿಯಿದ್ದರೂ ಸಾಕು!) ಮಕ್ಕಳನ್ನು ಪ್ರತಿಷ್ಠಿತ ಖಾಸಗಿ ಇಂಗ್ಲಿಷ್ ಮಾಧ್ಯಮ ಶಾಲೆಗಳಿಗೆ ದಾಖಲಿಸುತ್ತಾರೆ. ಅವರಾದರೋ ಹಿಂದೆ ಮೆಡಿಕಲ್ ಇಂಜಿನಿಯರಿಂಗ್ ಕಾಲೇಜುಗಳಿಗೆ ಮೀಸಲಾಗಿದ್ದ ಬಸ್ ಮುಂತಾದ ರೀತಿಯ ವಾಹನಗಳನ್ನು ನೇಮಿಸಿಕೊಂಡು ಮಕ್ಕಳನ್ನು ಮನೆಯಿಂದಲೇ ಎತ್ತಿಹಾಕಿಕೊಂಡು ಬರುತ್ತಾರೆ. ಯಾರಿಗೆ ಬೇಡ ಈ ಸೌಕರ್ಯ?
ಕನ್ನಡ ಮಧ್ಯಮ ಶಾಲೆಗಳು ಮಾಮೂಲಾಗಿ ಸರಕಾರಿ ಶಾಲೆಗಳೇ ಆಗಿರುತ್ತವೆ. ಇಲ್ಲಿರುವ ಶಿಕ್ಷಕರಿಗೆ ಖಾಸಗಿ ಶಾಲೆಗಳಿಗೆ ಹೋಲಿಸಿದರೆ ಹೆಚ್ಚು ಪ್ರಮಾಣದ ಸಂಬಳ, ಸವಲತ್ತು ಮತ್ತು ಉದ್ಯೋಗ ಖಾತ್ರಿಯಿರುತ್ತದೆ. ಇವ್ಯಾವುದೂ ಇಲ್ಲದೆಯೂ ಖಾಸಗಿ ಶಾಲೆಗಳು ವಿದ್ಯಾರ್ಥಿಗಳನ್ನು ಆಕರ್ಷಿ ಸುತ್ತಾವೆಂದರೆ ಮಾಧ್ಯಮವೇ ಮುಖ್ಯ ಆಕರ್ಷಣೆಯೆಂದು ನಂಬಬಹುದು. ಭಾಷೆಯೇ ಮುಖ್ಯವಲ್ಲವೆಂದೆ. ಹಾಗಾದರೆ ಯಾವ ಭಾಷೆಯಲ್ಲಿ ಓದಿದರೇನು? ಕಲಿತರೇನು? ಆದರೆ ಮನೆಯ ಮಾತು ಬೆಸೆಯುವ ಸಂಬಂಧವನ್ನು ಇನ್ಯಾವ ಭಾಷೆಯೂ ಬೆಸೆಯಲಾರದು. ಅಳುವಾಗ, ನಗುವಾಗ, (ಮತ್ತು ಇನ್ನು ಅಚ್ಚರಿಪೂರ್ವಕವಾಗಿ) ಸಿಟ್ಟು ಬಂದಾಗ ಮನೆ ಮಾತೇ ಅಪ್ಪಿಕೊಳ್ಳುತ್ತದೆ. ಶಿವರಾಮ ಕಾರಂತರು ಇಂತಹ ಒಂದು ಸಂದರ್ಭದಲ್ಲಿ ‘‘ಇಂಗ್ಲಿಷಿನಲ್ಲಿ ನಗಬೇಕು’’ ಎಂದು ಲೇವಡಿ ಮಾಡಿದರಂತೆ! ಹೇಳಬೇಕಾದ್ದನ್ನು ನಮ್ಮದೇ ಭಾಷೆಯಲ್ಲಿ ಹೇಳುವುದಕ್ಕೂ ನಮ್ಮದಲ್ಲದ ಭಾಷೆಯಲ್ಲಿ ಹೇಳುವುದಕ್ಕೂ ವ್ಯತ್ಯಾಸವಿರುತ್ತದೆ. ಇಂಗ್ಲಿಷ್ ಬರಹಗಳನ್ನು ಓದಿದವರಿಗೆ ಭಾರತೀಯರ ಬರವಣಿಗೆಯು ಯುರೋಪಿನ, ಅಮೆರಿಕದ ಬರೆಹಗಾರರ ಬರವಣಿಗೆಗಿಂತ ಹೇಗೆ ಭಿನ್ನವಾಗಿದೆಯೆಂಬುದು ಗೊತ್ತಾಗುತ್ತದೆ. ‘ಸ್ವಧರ್ಮೇ ನಿಧನಂ ಶ್ರೇಯಃ, ಪರಧರ್ಮೋ ಭಯಾವಹಃ’ ಎಂಬ ಮಾತು ಯಥಾರ್ಥಕ್ಕೆ ಧರ್ಮಕ್ಕೆ ಅನ್ವಯಿಸುವುದಿಲ್ಲ; ಬದಲಾಗಿ ಭಾಷೆಗೆ, ಅಭಿವ್ಯಕ್ತಿಗೆ ಅನ್ವಯಿಸುತ್ತದೆ. (ಧರ್ಮವೆಂಬುದು ಅಭಿವ್ಯಕ್ತಿಯೆಂಬ ಅರ್ಥದಲ್ಲಿ ಮೂಲದ ಶ್ಲೋಕ ಸೃಷ್ಟಿಯಾಗಿದೆಯೆಂಬ ಅಭಿಪ್ರಾಯದ ಕುರಿತು ಅಧ್ಯಯನ ನಡೆಸಬೇಕಾದೀತು.)
ಭಾಷೆ ಬಂಧುತ್ವ/ಬಾಂಧವ್ಯವನ್ನು ಸೃಷ್ಟಿಸಲು ಕೊಂಡಿಯಾಗಬೇಕು. ಇತರರಿಗೆ ನಮ್ಮ ಭಾಷೆಯ ವೈಶಿಷ್ಟ್ಯವನ್ನು ಹೇಳಿ ಅದು ಹೇಗೆ ಎಲ್ಲ ಭಾಷೆಗಳಂತೆ ಬಳಸಬಲ್ಲ ಭಾಷೆಯೆಂಬ ಬಗ್ಗೆ ವಿವರಣೆ ನೀಡಬೇಕು. ನಾವು ನಮ್ಮ ಭಾಷೆಯ ವೈಶಿಷ್ಟ್ಯದ ಬದಲು ಶ್ರೇಷ್ಠತೆಯನ್ನು ಅಂದರೆ ಅದು ಹೇಗೆ ಇತರ ಭಾಷೆಗಳಿಗಿಂತ ಶ್ರೇಷ್ಠವಾದ್ದೆಂದು ಜಾಸ್ತಿ ಹೇಳುತ್ತ ಹೋದರೆ ಅದು ಆದರದ ಬದಲಿಗೆ ಅನಾದರವನ್ನೇ ಸಂಪಾದಿಸುತ್ತದೆ. ಆಗ ಅನಾಕರ್ಷಕವಾಗಿಯೂ ಕಾಣಿಸುತ್ತದೆ. ಭಾಷೆಯ ಸೌಂದರ್ಯವಿರುವುದೇ ಅದರ ಸಂವಹನಾ ಮತ್ತು ಧಾರಣಾ ಶಕ್ತಿಯಲ್ಲಿ. ಸಂಗೀತದ ಭಾಷೆಯ ಹಾಗೆ. ‘ಎಂದರೋ ಮಹಾನುಭಾವುಲು’ ಎಂದು ಹಾಡಿದಾಗ ಅದು ನಮ್ಮ ಭಾಷೆಯಲ್ಲವೆಂದು ಅನ್ನಿಸೀತೇ? ಭಾಷೆ ಅಂದರೆ ಮಾತು. ಮಾತು ಕೊಡುವುದಕ್ಕೆ ಭಾಷೆ ಕೊಡುವುದು ಎಂದು ಬಂದದ್ದೇ ಒಂದು ವಿಶೇಷ. ಅದನ್ನು ಉಳಿಸಿಕೊಳ್ಳುವ ಕೆಲಸ ಭಾಷೆಯಿಂದ ಆಗಬೇಕು. ಅದಾಗದಿದ್ದರೆ ಭಾಷೆ ಬಂಧನವೇ ಹೊರತು ಸಂಬಂಧವಾಗಲು ಸಾಧ್ಯವಿಲ್ಲ.
♦♦♦♦♦♦♦♦♦♦♦♦♦♦♦♦♦♦♦♦♦♦♦♦♦
ಈ ಸುದ್ದಿ / ಲೇಖನದ ಬಗ್ಗೆ ನಿಮ್ಮ ಅಭಿಪ್ರಾಯ, ಅನಿಸಿಕೆಯೇನು ?
ಕೆಳಗೆ ಕಮೆಂಟ್ ವಿಭಾಗದಲ್ಲಿ ಬರೆಯಿರಿ. </p><h3>Varthabarati</h3><h2 id="ch11">ಪೊಲೀಸ್-ಮನಪಾ ಶೀತಲ ಸಮರ, ಸಿನೆಮಾಕ್ಕೂ ನೋಟ್ ನಿಷೇಧದ ಪರಿಣಾಮ</h2><h3>ಶ್ರೀನಿವಾಸ್ ಜೋಕಟ್ಟೆ </h3><p>
ಮುಂಬೈ ವಿಶ್ವವಿದ್ಯಾನಿಲಯದಲ್ಲಿ ಕಾಫಿ ವಿದ್ ವೀಸಿ
 ಮುಂಬೈ ವಿಶ್ವವಿದ್ಯಾನಿಲಯವು(ಎಂ.ಯು.)ತನ್ನ ವಿದ್ಯಾರ್ಥಿಗಳ ಪ್ರಶ್ನೆಗಳು ಮತ್ತು ಅವರ ಸಮಸ್ಯೆಗಳನ್ನು ವೈಸ್ ಚಾನ್ಸಲರ್ ತನಕ ತಲುಪಿಸುವುದಕ್ಕೆ ‘ಕಾಫಿ ವಿದ್ ವೀಸಿ’ ಎಂಬ ವಿನೂತನ ಕಾರ್ಯಕ್ರಮ ಆರಂಭಿಸಿದೆ. ಇದರಂತೆ ವಿಶ್ವವಿದ್ಯಾನಿಲಯದ ವೈಸ್ ಚಾನ್ಸಲರ್ ಡಾ. ಸಂಜಯ್ ದೇಶ್‌ಮುಖ್ ಪ್ರತೀ ತಿಂಗಳು ವಿದ್ಯಾರ್ಥಿಗಳ ಜೊತೆ ಸಂವಾದ ಮಾಡುತ್ತಾರೆ ಮತ್ತು ಅವರಿಗೆ ಎದುರಾಗುವ ಸಮಸ್ಯೆಗಳ ಪರಿಹಾರಕ್ಕೆ ಪ್ರಯತ್ನಿಸಲಿದ್ದಾರೆ.
ಕಳೆದ ವಾರ ವಿಶ್ವವಿದ್ಯಾನಿಲಯದ ಫೋರ್ಟ್ ಕ್ಯಾಂಪಸ್‌ನಲ್ಲಿ ವೈಸ್ ಚಾನ್ಸಲರ್ ಡಾ. ಸಂಜಯ್ ದೇಶಮುಖ್ ಅವರು ದಕ್ಷಿಣ ಮುಂಬೈ ಮತ್ತು ಮುಂಬೈ ಸೆಂಟ್ರಲ್‌ನ 20 ಕಾಲೇಜುಗಳ 450 ವಿದ್ಯಾರ್ಥಿಗಳ ಜೊತೆ ಸಂವಾದ ನಡೆಸಿದರು. ಈ ಕಾರ್ಯಕ್ರಮ ವಿದ್ಯಾಥಿಗಳಿಗೆ ಎದುರಾಗುವ ಸಮಸ್ಯೆಗಳನ್ನು ದೂರಗೊಳಿಸಲು ಹೆಚ್ಚಿನ ನೆರವು ನೀಡಲಿದೆ. ಇದು ‘ಮೀಲ್ ಕಾ ಪತ್ಥರ್’ ಎಂದು ಸಾಬೀತಾಗಲಿದೆ. ವಿಶ್ವವಿದ್ಯಾನಿಲಯ ಮತ್ತು ಅದಕ್ಕೆ ಸಂಬಂಧಿಸಿದ ಕಾಲೇಜುಗಳಲ್ಲಿ ಓದುವ ವಿದ್ಯಾಥಿಗಳ ಸಂಖ್ಯೆ ಏಳು ಲಕ್ಷಕ್ಕೂ ಅಧಿಕವಿದೆ ಎಂದಿದ್ದಾರೆ ವೈಸ್ ಚಾನ್ಸಲರ್ ದೇಶ್‌ಮುಖ್.
ಈ ಬಾರಿ ಗ್ರಾಜ್ಯುಯೇಶನ್ ಮತ್ತು ಪೋಸ್ಟ್ ಗ್ರಾಜ್ಯುಯೇಶನ್‌ನ 384 ಪಠ್ಯಕ್ರಮಗಳನ್ನು ಬದಲಿಸಲಾಗಿದೆ. ದೇಶದಲ್ಲಿ ಇಂತಹ ಪ್ರಯೋಗವನ್ನು ನಡೆಸಿರುವ ಕೀರ್ತಿಗೆ ಮುಂಬೈ ವಿ.ವಿ. ಪಾತ್ರವಾಗಿದೆ. ಮುಂದಿನ ಶೈಕ್ಷಣಿಕ ವರ್ಷದಲ್ಲಿ ಅನೇಕ ಕಾಲೇಜುಗಳಲ್ಲಿ ವೈ-ಫೈ ಸೇವೆ ಲಭ್ಯಗೊಳಿಸಲಾಗುವುದು. ಈ ಮೂಲಕ ವಿದ್ಯಾರ್ಥಿಗಳ ಎಲ್ಲಾ ದಾಖಲೆ ಪತ್ರಗಳು ಡಿಜಿಟಲ್ ಲಾಕರ್‌ನ ಮೂಲಕ ಉಪಲಬ್ಧ್ದಗೊಳಿಸಲಾಗುವುದು. ಜೊತೆಗೆ ಮೊಬೈಲ್ ಆ್ಯಪ್ ಮೂಲಕ ವಿದ್ಯಾರ್ಥಿಗಳಿಗೆ ವಿಶ್ವವಿದ್ಯಾನಿಲಯ ಮತ್ತು ಪರೀಕ್ಷೆಗೆ ಸಂಬಂಧಿಸಿದ ಮಾಹಿತಿಯನ್ನೂ ಲಭ್ಯಗೊಳಿಸಲಾಗುವುದು ಎಂದಿದ್ದಾರೆ ವೀಸಿ ದೇಶ್‌ಮುಖ್.
 * * *
ರಾಜಕಾರಣಿಗಳಿಗೆ ದೊರೆಯಲಿ ಆರ್‌ಟಿಐ ತರಬೇತಿ
 ನಗರ ಸೇವಕರು, ಶಾಸಕರು, ಜನ ಪ್ರತಿನಿಧಿಗಳು ಮತ್ತು ರಾಜಕೀಯ ರಂಗದ ಗಣ್ಯರಿಗೆ ಆರ್.ಟಿ.ಐ. ಕಾನೂನಿನ ಕುರಿತಂತೆ ಮಾಹಿತಿಗಳು, ಹೆಚ್ಚಿನ ವಿವರಗಳು ತಿಳಿದಿರುವುದಿಲ್ಲ. ಆರ್.ಟಿ.ಐ. ವಿಶೇಷಜ್ಞ ಅನಿಲ್ ಗಲಗಲಿ ಅವರು ಇದಕ್ಕಾಗಿ ಮಹಾರಾಷ್ಟ್ರ ಸರಕಾರಕ್ಕೆ ತರಬೇತಿ ನೀಡುವಂತಹ ಕಾರ್ಯಕ್ರಮ ಆಯೋಜಿಸಲು ಸಲಹೆ ನೀಡಿದ್ದಾರೆ.
ಅವರು ಮನಿಲೈಫ್ ಫೌಂಡೇಶನ್ ಆಶ್ರಯದಲ್ಲಿ ಆಯೋಜಿಸಿದ ಸಮಾರಂಭದಲ್ಲಿ ಈ ಸಲಹೆ ನೀಡಿದರು. ‘‘ಅನೇಕ ಬಾರಿ ರಾಜಕೀಯ ರಂಗದವರಿಗೆ ಆರ್.ಟಿ.ಐ. ಕುರಿತಂತೆ ಯಾವ ತಿಳುವಳಿಕೆಯೂ ಇರುವುದಿಲ್ಲ’’ ಎಂದ ಅವರು ‘‘ಈ ವರ್ಷ 12 ಆರ್.ಟಿ.ಐ. ಕಾರ್ಯ ಕರ್ತರು ಸಾವನ್ನಪ್ಪಿದ್ದಾರೆ’’ ಎಂದೂ ಆತಂಕ ವ್ಯಕ್ತಪಡಿಸಿದರು.
 * * *
ರೈಲು ತಪ್ಪಿದ ರಾತ್ರಿ ಪ್ರಯಾಣಿಕರಿಗೆ ದ್ವಿತೀಯ ‘ಲೈಫ್ ಲೈನ್’ ನೆರವು
ಮುಂಬೈಕರ್‌ಗೆ ಈಗ ಖುಷಿಯ ಸುದ್ದಿಯೊಂದು ಕೇಳಿ ಬಂದಿದೆ. ಇನು ್ನಮುಂದೆ ರಾತ್ರಿಗೆ ಕೊನೆಯ ಲೋಕಲ್ ರೈಲು ಹೊರಟು ಹೋಗಿಯಾಯಿತು ಎಂದರೆ ಚಿಂತೆ ಮಾಡುವ ಅಗತ್ಯವಿಲ್ಲ. ಬೆಸ್ಟ್ ಸಾರಿಗೆ ಸಂಸ್ಥೆಯ ಬಸ್ಸುಗಳು ಅಂತಹ ಪ್ರಯಾಣಿಕರನ್ನು ಮನೆಗೆ ತಲುಪಿಸಲು ನೆರವಾಗುವುದು.
 ಬೆಸ್ಟ್ ಬಸ್ಸು ಇದೀಗ ರಾತ್ರಿಗಾಗಿ ನಾಲ್ಕು ಬಸ್ಸುಗಳನ್ನು ರಸ್ತೆಗಿಳಿಸಿವೆ. ದಾದರ್ ಪೂರ್ವದಲ್ಲಿ ಈ ಬಸ್ಸುಗಳಿಗೆ ಮೊನ್ನೆ ಹಸಿರು ನಿಶಾನೆ ತೋರಿಸಲಾಯಿತು. ಬೆಸ್ಟ್ ಸಾರಿಗೆ ವಿಭಾಗದ ಮತ್ತು ಬೆಸ್ಟ್ ಸಮಿತಿ ಅಧ್ಯಕ್ಷ ಮೋಹನ್ ಮಿಠ್‌ಬಾವ್ಕರ್ ಮೊನ್ನೆ ತಡರಾತ್ರಿಗೆ ದಾದರ್ ಪೂರ್ವದ ಬಸ್ ಡಿಪೋದಿಂದ ಈ ಸೇವೆಯ ಶುಭಾರಂಭ ಮಾಡಿದರು. ಇಂತಹ ಬಸ್ಸುಗಳು ನಗರದಲ್ಲಿ ರಾತ್ರಿಗೆ ಕೊನೆಯ ಲೋಕಲ್ ರೈಲು ತಪ್ಪಿ ಹೋದವರಿಗೆ ವರದಾನವಾಗಲಿದೆ.
ಅನೇಕ ಬಾರಿ ಕೊನೆಯ ಲೋಕಲ್ ರೈಲು ತಪ್ಪಿಹೋದರೆ ಬೆಳಗ್ಗಿನ ತನಕ ಅದೇ ಸ್ಟೇಷನ್‌ನಲ್ಲಿ ಉಳಿದುಕೊಳ್ಳುವುದು ಅನಿವಾರ್ಯವಾಗುತ್ತದೆ. ಇದೀಗ ದಾದರ್ ಟಿ.ಟಿ.ಯಿಂದ ರಾತ್ರಿಗೆ ನಾಲ್ಕು ಬಸ್ಸುಗಳನ್ನು ಬೆಸ್ಟ್ ಪ್ರಯಾಣಿಕರಿಗಾಗಿ ಚಲಾಯಿಸುತ್ತಿದ್ದು ನವಿಮುಂಬೈ, ಮುಲುಂದ್, ಓಶಿವಾರ ಮತ್ತು ಗೊರಾಯಿ ಈ ತಾಣಗಳಿಗೆ ಬಸ್ಸುಗಳು ತೆರಳುವುದು. ಸದ್ಯಕ್ಕೆ ನಾಲ್ಕು ಬಸ್ಸುಗಳನ್ನು ರಸ್ತೆಗಿಳಿಸಿದ್ದು ಮುಂದಿನ ದಿನಗಳಲ್ಲಿ ಉತ್ತಮ ಪ್ರತಿಕ್ರಿಯೆ ಸಿಕ್ಕಿದರೆ ಇನ್ನಷ್ಟು ಬಸ್ಸುಗಳನ್ನು ಓಡಿಸಲಿದೆ. ಇವೆಲ್ಲ ರಾತ್ರಿ 1.30 ರ ನಂತರವೇ ಓಡಲಿದೆ.
ಮುಂಬೈಕರ್ ಮೊದಲ ‘ಲೈಫ್‌ಲೈನ್’ ಎಂದು ಲೋಕಲ್ ರೈಲುಗಳಿಗೆ ಮಾನ್ಯತೆ ನೀಡಿದರೆ ಇದೀಗ ದ್ವಿತೀಯ ‘ಲೈಫ್‌ಲೈನ್’ ಎಂದು ಬೆಸ್ಟ್ ಬಸ್ಸುಗಳನ್ನು ಕರೆಯಲಾಗುತ್ತದೆ. ದಾದರ್ (ಮಧ್ಯ ಮುಂಬೈ) ರೈಲ್ವೆ ಸ್ಟೇಷನ್‌ಗೆ ರಾತ್ರಿ 1.21ಕ್ಕೆ ಕೊನೆಯ ಲೋಕಲ್ ರೈಲು ಹಾದು ಹೋಗುತ್ತದೆ. ಇದು ತಪ್ಪಿದರೆ ಮತ್ತೆ ದೂರದ ಉಪನಗರಗಳಿಗೆ ಹೋಗುವ ಪ್ರಯಾಣಿಕರಿಗೆ ಪರ್ಯಾಯ ವ್ಯವಸ್ಥೆ ಸಧ್ಯಕ್ಕೆ ಇರಲಿಲ್ಲ.
 * * *
ಮನಪಾ ಮತ್ತು ಪೊಲೀಸರ ನಡುವೆ ಶೀತಲ ಸಮರ
ಥಾಣೆ ಮಹಾನಗರ ಪಾಲಿಕೆ ಈ ದಿನಗಳಲ್ಲಿ ಅನಧಿಕೃತ ಕಟ್ಟಡ - ಶೋರೂಮ್, ಗ್ಯಾರೇಜ್, ಹೊಟೇಲ್, ಬಾರ್, ಲಾಡ್ಜ್.... ಇತ್ಯಾದಿಗಳ ವಿರುದ್ಧ ಕಠಿಣ ಕ್ರಮಗಳನ್ನು ಕೈಗೊಂಡಿದ್ದು ಕೆಡವಿ ಹಾಕುವ ಕಾರ್ಯ ಭರದಿಂದ ಕೈಗೊಂಡಿದೆ. ನೂರಾರು ಅನಧಿಕೃತ ನಿರ್ಮಾಣಗಳನ್ನು ಬುಲ್ಡೋಜರ್ ಮೂಲಕ ಕೆಡವಿ ಹಾಕಿದೆ. ಈ ಕಾರ್ಯಕ್ರಮದಲ್ಲಿ ಥಾಣೆ ಮನಪಾ ಕಮಿಶನರ್ ಸಂಜೀವ ಜೈಸ್‌ವಾಲ ಮತ್ತು ಇನ್ನಿತರ ಮನಪಾ ಅಧಿಕಾರಿಗಳು ಕಠಿಣ ನಿಲುವು ತಳೆದಿದ್ದಾರೆ. ಇಲ್ಲಿ ಬಿಜೆಪಿ ಶಾಸಕ ಸಂಜಯ್ ಕೇಲ್ಕರ್ ಅವರ ಕಾರ್ಯಾಲಯ ಕೂಡಾ ಸಿಕ್ಕಿಕೊಂಡಿದ್ದು ಮನಪಾದ ಅಕ್ರಮ ಕಟ್ಟಡ ನಾಶ ಪಡೆಯು ಅದನ್ನೂ ಕೆಡವಿ ಹಾಕಿತು. ಮನಪಾ ಕಮಿಶನರ್ ನಗರದ ಅನೇಕ ಅಕ್ರಮ ಲೇಡಿಸ್ ಬಾರ್‌ಗಳನ್ನು ಕೆಡವಿ ಹಾಕಲು ಆದೇಶಿಸಿದ್ದಾರೆ. ಈ ಬಾರ್-ಲಾಡ್ಜ್‌ಗಳಲ್ಲಿ ಸತ್ಯಮ್ ಲಾಡ್ಜ್ ಕೆಡವಿದಾಗ ಆಶ್ಚರ್ಯಕರ ಸಂಗತಿ ಬೆಳಕಿಗೆ ಬಂತು. ಎದುರಿಗೆ ಚಿಕ್ಕದಾಗಿ ಕಾಣುವಂತಹ ಈ ಲಾಡ್ಜ್ ಕೆಡವಿದಾಗ ಮನಪಾ ಅಧಿಕಾರಿಗಳಿಗೆ ಆಶ್ಚರ್ಯ. ಇದರೊಳಗೆ ಬಾರ್‌ನ ಕೆಳ ಅಂತಸ್ತಿನಲ್ಲಿ ಅನಧಿಕೃತ ರೂಪದಿಂದ 290 ಕೋಣೆಗಳು ನಿರ್ಮಿಸಲಾಗಿತ್ತು. ಇದು ಪ್ರಥಮ ಘಟನೆ ಇಲ್ಲಿ. ಶರಾಬು, ಸಿಗರೇಟು.... ಇತ್ಯಾದಿ ಅನೈತಿಕ ಚಟುವಟಿಕೆಗಳಿಗೆ ಆ ಕೋಣೆಗಳನ್ನು ಬಳಸುತ್ತಿದ್ದ ಅಂಶ ಬೆಳಕಿಗೆ ಬಂತು.
ಮಹಾನಗರ ಪಾಲಿಕೆಯ ಹತ್ತು ಟೀಮ್ ಸಹಿತ 20 ಜೆಸಿಬಿಗಳನ್ನು ಅನಧಿಕೃತ ಕಟ್ಟಡ ಕೆಡವಿ ಹಾಕಲು ಬಳಸಲಾಗಿದೆ. ಸತ್ಯಮ್ ಲಾಡ್ಜ್‌ನಲ್ಲಿ ಅಷ್ಟೊಂದು ಕೋಣೆಗಳಲ್ಲಿ ಅನೈತಿಕ ಚಟುವಟಿಕೆಗಳು ನಡೆಯುತ್ತಿದ್ದರೂ ಲಾಡ್ಜ್ ಮಾಲಕರು ಕೆಲವು ಕೋಣೆಗಳನ್ನು ಮಾತ್ರ ಉಲ್ಲೇಖಿಸಿ ತೆರಿಗೆ ವಂಚನೆ ಮಾಡುತ್ತಿದ್ದರಲ್ಲದೆ, ಇಷ್ಟೊಂದು ದೊಡ್ಡ ಪ್ರಮಾಣದಲ್ಲಿ ಅನೈತಿಕ ಚಟುವಟಿಕೆ ನಡೆಯುತ್ತಿದ್ದರೂ ಪೊಲೀಸರು ಏನು ಮಾಡುತ್ತಿದ್ದರು ಎಂಬ ಪ್ರಶ್ನೆ-ಸಂಶಯಗಳು ಎದ್ದಿವೆ. ಭಾರೀ ಚರ್ಚೆಯ ನಂತರ ಮಹಾನಗರ ಪಾಲಿಕೆ ಮತ್ತು ಪೊಲೀಸ್ ಇಲಾಖೆ ಪರಸ್ಪರ ಮತ್ತೊಬ್ಬರನ್ನು ಇದಕ್ಕೆ ಬೊಟ್ಟು ಮಾಡುತ್ತಿದೆ. ಅತ್ತ ವರಿಷ್ಠ ಪೊಲೀಸ್ ನಿರೀಕ್ಷಕ (ವರ್ತಕ್ ನಗರ ಠಾಣೆ) ಕಿಸನ್ ಗಾವಿತ್‌ರನ್ನು ಥಾಣೆ ಪೊಲೀಸ್ ಮುಖ್ಯಾಲಯದ ನಿರ್ಯಂತ್ರಣ ಕಕ್ಷೆಗೆ ವರ್ಗಾವಣೆ ಮಾಡಲಾಗಿದೆ. ಅವರ ಜಾಗಕ್ಕೆ ಎನ್.ಎಂ. ಸಾತ್‌ದಿವೆ ಅವರು ಬಂದಿದ್ದಾರೆ. ಸತ್ಯಮ್ ಲಾಡ್ಜ್‌ನಲ್ಲಿ ಇಷ್ಟೊಂದು ಪ್ರಮಾಣದಲ್ಲಿ ಅನೈತಿಕ ಚಟುವಟಿಕೆಗೆ ಮೊನ್ನೆ ಮೊನ್ನೆ ತನಕವೂ ಸಂರಕ್ಷಣೆ ನೀಡಿದವರಲ್ಲಿ ಕೆಲವು ಮನಪಾ ಮತ್ತು ಪೊಲೀಸ್ ಅಧಿಕಾರಿಗಳ ಸಹಾಯವೇ ಕಾರಣವೆಂದು ತನಿಖೆಯಲ್ಲಿ ತಿಳಿದುಬಂದಿದೆ.
ಆಶ್ಚರ್ಯದ ಸಂಗತಿ ಎಂದರೆ ಥಾಣೆ ಮನಪಾ ಆಯುಕ್ತ ಸಂಜೀವ ಜೈಸ್‌ವಾಲ ಅವರು ಈ ಲಾಡ್ಜ್‌ನಲ್ಲಿ 290 ಕೋಣೆಗಳನ್ನು ಕೆಡವಿಹಾಕಲಾಗಿದೆ ಎಂದರೆ, ಪೊಲೀಸ್ ಇಲಾಖೆಯ ವಲಯ-ಇದರ ಉಪಾಯುಕ್ತ ಸುನೀಲ್ ಲೋಖಂಡೆ ಹೇಳುತ್ತಾರೆ -ಈ ಲಾಡ್ಜ್‌ನಲ್ಲಿ ಕೇವಲ 51 ಕೋಣೆಗಳು ಮಾತ್ರ ಇದ್ದವು ಎಂದು. ಇದೀಗ ಥಾಣೆ ಪೊಲೀಸ್ ಕಮಿಶನರ್ ಪರಮ್ ಬೀರ್‌ಸಿಂಗ್ ಪೊಲೀಸ್ ನಿರೀಕ್ಷಕ ಗಾವಿತ್‌ರನ್ನು ವರ್ಗಾವಣೆ ಮಾಡಿದ್ದಾರೆ. ಮಹಾನಗರ ಪಾಲಿಕೆ ಮತ್ತು ಪೊಲೀಸರು ಇದೀಗ ಇಂತಹ ಅನಧಿಕೃತ ಲಾಡ್ಜ್ - ಬಾರ್‌ಗಳಿಗೆ ಕಾರಣ ಪರಸ್ಪರರು ಎನ್ನುತ್ತಾ ಇನ್ನೊಬ್ಬರತ್ತ ಬೆರಳು ತೋರಿಸಿ ನಗೆ ಪಾಟಲಿಗೀಡಾಗುತ್ತಿದ್ದಾರೆ.
 * * *ನೋಟ್ ನಿಷೇಧ: ಸಿನೆಮಾ ವ್ಯವಸಾಯದ ಪರದಾಟ
 ಪ್ರಧಾನಿಯವರ ದೊಡ್ಡನೋಟ್‌ಗಳ ರದ್ದತಿಯ ನಿರ್ಧಾರದ ನಂತರ ಮುಂಬೈಯ ಸಿನೆಮಾ ವ್ಯವಸಾಯ ಕೂಡಾ ಮಂದಗತಿಯಲ್ಲಿ ಸಾಗುತ್ತಿದೆ. ಮಲ್ಟಿಪ್ಲೆಕ್ಸ್ ಥಿಯೇಟರ್‌ಗಳ ವ್ಯವಸಾಯದಲ್ಲಿ 40 ರಿಂದ 60 ಶೇಕಡಾ ಮತ್ತು ಏಕಪರದೆಯ ಥಿಯೇಟರ್‌ಗಳಲ್ಲಿ ಸುಮಾರು 70 ರಿಂದ 80 ಪ್ರತಿಶತ ದಂಧೆ ಇಳಿಕೆಯಾಗಿರುವುದು ದಾಖಲಾಗಿದೆ. ಕಳೆದ ವಾರದ ತನಕ ಈ ದಂಧೆಯಲ್ಲಿ 300 ಕೋಟಿ ರೂಪಾಯಿಯ ಹೊಡೆತ ಬಿದ್ದಿದೆ ಎನ್ನುತ್ತಾರೆ ವಿತರಕರು. ದೇಶದಲ್ಲಿ ಮಲ್ಟಿಪ್ಲೆಕ್ಸ್ ಥಿಯೇಟರ್‌ಗಳ ಸಂಖ್ಯೆ ಸುಮಾರು 3,500 ಮತ್ತು ಏಕಪರದೆಯ ಥಿಯೇಟರ್‌ಗಳ ಸಂಖ್ಯೆ ಏಳು ಸಾವಿರಕ್ಕೂ ಹೆಚ್ಚಿದೆ. ಹಾಗಿದ್ದೂ ಮಲ್ಟಿಪ್ಲೆಕ್ಸ್ ಥಿಯೇಟರ್‌ಗಳಲ್ಲಿ ಡೆಬಿಟ್-ಕ್ರೆಡಿಟ್ ಕಾರ್ಡ್‌ಗಳನ್ನು ಸ್ವೀಕರಿಸಲಾಗುತ್ತದೆ. ಆನ್‌ಲೈನ್‌ನಲ್ಲಿ ಕೂಡಾ ಟಿಕೆಟ್ ಬುಕ್ಕಿಂಗ್ ಮಾಡಬಹುದಾಗಿದೆ. ಆದರೆ ಏಕ ಪರದೆಯ ಥಿಯೇಟರ್‌ಗಳಲ್ಲಿ ಟಿಕೆಟ್ ಮೂಲಕ ನಗದು ಸ್ವೀಕರಿಸುತ್ತಾರೆ. ಇಂತಹ ಥಿಯೇಟರ್‌ಗಳಿಗೆ ಕೆಳಮಧ್ಯಮ ವರ್ಗದವರು (ಅರ್ಥಾತ್ ಇತ್ತೀಚಿನ ದಿನಗಳಲ್ಲಿ ನಗದು ಹಣಕ್ಕಾಗಿ ಬ್ಯಾಂಕ್‌ಗಳಲ್ಲಿ ಸಾಲಲ್ಲಿ ನಿಂತು ಸಿಗದೆ ನಿರಾಶರಾಗುತ್ತಿರುವವರು) ಹೋಗುವುದು ಜಾಸ್ತಿ. ಇವರೆಲ್ಲ ಸಿನೆಮಾ ಟಿಕೇಟ್‌ಗಳಿಗೆ ವಿಂಡೋಗಳ ಎದುರು ನಿಲ್ಲುವ ಬದಲು ಎಟಿಎಂ ಮೆಷಿನ್ ಎದುರೋ ಅಥವಾ ಬ್ಯಾಂಕ್‌ಗಳ ಎದುರೋ ಸಾಲಲ್ಲಿ ನಿಂತಿದ್ದಾರೆ. ಹೀಗಾಗಿಯೇ ಶಾರುಕ್ ಖಾನ್‌ರಂತಹ ಸೂಪರ್ ಸ್ಟಾರ್ ಕೂಡಾ ಮೊನ್ನೆ ತಮ್ಮ ಸಿನೆಮಾ ‘ಡಿಯರ್ ಜಿಂದಗಿ’ಯ ಕೇವಲ ಒಂದು ಸಾವಿರ ಪ್ರಿಂಟ್ ಮಾತ್ರ ರವಾನಿಸಿದ್ದರು. ಅವುಗಳಲ್ಲೂ 800 ಮಲ್ಟಿಪ್ಲೆಕ್ಸ್‌ಗೆ ನೀಡಿದ್ದರೆ 200 ಏಕ ಪರದೆಯ ಥಿಯೇಟರ್‌ಗಳಿಗೆ ಕಳುಹಿಸಿದ್ದರು. ಅದೇ ರೀತಿ ವಿದ್ಯಾಬಾಲನ್‌ರ ‘ಫಿಲ್ಮ್ ಕಹಾನಿ - 2’ ಕೂಡಾ ಮೊದಲಿಗೆ 1,200 ಪ್ರಿಂಟ್ ಮಾತ್ರ ಪದರ್ಶಿಸಲ್ಪಟ್ಟಿತ್ತು. ಇನ್ನು 25 ಡಿಸೆಂಬರ್‌ಗೆ ಬರುತ್ತಿರುವ ಆಮಿರ್‌ಖಾನ್‌ರ ಫಿಲ್ಮ್ ‘ದಂಗಲ್’ ಏನಾಗುವುದೋ ನೋಡಬೇಕು.
 * * *
ಬ್ಯಾಂಕ್‌ಗಳಲ್ಲಿ ಇಸ್ಲಾಮಿಕ್ ವಿಂಡೋ
 ಬಡ್ಡಿಯನ್ನು ಕೆಟ್ಟದು ಎಂದು ತಿಳಿದಿರುವ ಮುಸ್ಲಿಂ ಸಮುದಾಯದಲ್ಲಿ ಬ್ಯಾಂಕ್‌ಗಳಲ್ಲಿ ಖಾತೆಯನ್ನೇ ತೆರೆಯದ ಅನೇಕ ಜನರು ಇಂದಿಗೂ ಇದ್ದಾರೆ. ಇಂತಹವರಿಗಾಗಿ ಭಾರತೀಯ ರಿಸರ್ವ್ ಬ್ಯಾಂಕ್‌ನ ಇತ್ತೀಚಿನ ಒಂದು ಪ್ರಸ್ತಾವದಲ್ಲಿ ವ್ಯವಸಾಯಿಕ ಬ್ಯಾಂಕ್‌ಗಳಲ್ಲಿ ಬಡ್ಡಿರಹಿತ ಒಂದು ಇಸ್ಲಾಮಿಕ್ ವಿಂಡೋ ತೆರೆಯುವ ಮಾತು ಹೇಳಲಾಗಿದೆ. ದೇಶದ ಕೆಲವು ಬ್ಯಾಂಕ್‌ಗಳ ಜೊತೆ ಮಹಾರಾಷ್ಟ್ರದ ಬ್ಯಾಂಕ್ ಕೂಡಾ ಇದರಲ್ಲಿ ಒಳಗೊಂಡಿದೆ.
 ಮಹಾರಾಷ್ಟ್ರದಲ್ಲಿ ಇಸ್ಲಾಮಿಕ್ ವಿಂಡೋದ ಆರಂಭದ ಪರಿಣಾಮ ಉತ್ಸಾಹದಾಯಕವಾಗಿದೆ. ರಾಜ್ಯದ ಸಹಕಾರಿ ಮಂತ್ರಿ ಸುಭಾಷ್ ದೇಶ್‌ಮುಖ್ ಶರೀಅತ್‌ನ ಪಾಲನೆ ಮಾಡುವ ಇಸ್ಲಾಮಿಕ್ ಬ್ಯಾಂಕಿಂಗ್ ಪ್ರಣಾಳಿಕೆಯ ಪ್ರಯೋಗವನ್ನು ತನ್ನ ಅಧ್ಯಕ್ಷತೆಯ ಲೋಕ ಮಂಗಲ್ ಕೋ-ಆಪರೇಟಿವ್ ಬ್ಯಾಂಕ್‌ನಲ್ಲಿ ಮಾಡಿದ್ದಾರೆ. ಲೋಕ ಮಂಗಲ್ ಕೋ-ಆಪರೇಟಿವ್ ಬ್ಯಾಂಕ್ ಮುಸ್ಲಿಂ ಮತ್ತು ಇತರ ಗ್ರಾಹಕರಿಂದ ಬಡ್ಡಿ ರಹಿತ ಹಣ ಜಮೆ ಮಾಡುತ್ತದೆ. ಹಾಗೆಯೇ ಮುಸ್ಲಿಮರಿಗೆ ಬಡ್ಡಿ ಇಲ್ಲದೆ ಸಾಲ ನೀಡಲಾಗುತ್ತದೆ. ಸೋಲಾಪುರ ಮತ್ತು ಪುಣೆಯಲ್ಲಿನ 9 ಶಾಖೆಗಳಲ್ಲಿ ಇಂತಹ ಪ್ರತ್ಯೇಕ ಕೌಂಟರ್ ತೆರೆಯಲಾಗಿದೆ. ಸರ್ವ್ ಬ್ಯಾಂಕ್‌ನ ಈ ಪ್ರಸ್ತಾವಕ್ಕೆ ಮಿಶ್ರ ಪ್ರತಿಕ್ರಿಯೆ ಬಂದಿದೆ.</p><h3>Varthabarati</h3><h2 id="ch12">ಬಾಲಿಶ ನಂಬಿಕೆಗಳು</h2><h3>ಚಂದ್ರಕಲಾ ನಂದಾವರ </h3><p>
ನನ್ನೂರಿನ ಬಗ್ಗೆ ನೆನಪಿಸಿಕೊಳ್ಳುತ್ತಲೇ ಬಿಚ್ಚಿಕೊಳ್ಳುವ ಸ್ನೇಹ ಸಂಬಂಧಗಳು ಹತ್ತು ಹಲವು. ಇಂದಿನ ಕಾಪಿಕಾಡು ರಸ್ತೆಯಲ್ಲಿ ಕಿರೋಡಿಯನ್ನರ ಮನೆ ಪಕ್ಕದ ಓಣಿಯ ತುತ್ತ ತುದಿಯ ಹಿತ್ತಿಲಲ್ಲಿ ತೆಂಗು, ಮಾವು, ಹಲಸಿನ ಮರಗಳಿದ್ದು ಒಂದು ದೊಡ್ಡ ಮನೆಯಿತ್ತು. ಈ ಮನೆಯ ಚಿಕ್ಕ ಹುಡುಗ ಶಿವಪ್ಪ. ಈ ಹಿತ್ತಿಲಿನ ಮುಂದಿನ ಹಿತ್ತಿಲು ಮನೆ ನನ್ನ ಅಜ್ಜನದಾಗಿದ್ದು ಇದರಲ್ಲಿ ಸ್ವಲ್ಪ ಸಮಯ ನನ್ನ ಅಪ್ಪ ಅಮ್ಮ ವಾಸ್ತವ್ಯವಿದ್ದರು ಎಂದು ತಿಳಿಸಿದ್ದೇನಲ್ಲ. ಆ ದಿನಗಳ ವಿಷಯ. ನನ್ನ ಅಪ್ಪ ಹರಿಕತೆ, ಯಕ್ಷಗಾನಗಳೆಂದು ರಾತ್ರಿ ತಡವಾಗಿ ಬರುತ್ತಿದ್ದುದರಿಂದ ನನ್ನ ಅಮ್ಮನ ಭಯ ನಿವಾರಣೆಗೆ ಜತೆಗೆ ತಮ್ಮನಂತೆ ಇದ್ದವರು ಈ ಶಿವಪ್ಪಣ್ಣ ಎಂದು ಅಮ್ಮ ಯಾವಾಗಲೂ ನೆನಪಿಸಿಕೊಳ್ಳುತ್ತಿದ್ದರು. ಮುಂದೆ ನಾನೂ ಅವರನ್ನು ನೋಡಿದ್ದೆ.
ನಾನು ಹೈಸ್ಕೂಲು ಸೇರಿದ ಮೇಲೆ ಈ ಮನೆಗೆ ಹೆಚ್ಚು ಬಾರಿ ಹೋಗುವಂತಾದುದು ಶಿವಪ್ಪಣ್ಣನ ಅಕ್ಕಂದಿರ ಮಕ್ಕಳು ಮುಖ್ಯವಾಗಿ ಶಶಿಕಲಾ, ಉಮಾ ಸುಂದರಿಯರು ನನ್ನ ಸ್ನೇಹಿತೆಯರಾದಾಗ. ನಾವು ಜತೆಯಾಗಿ ಎಸೆಸೆಲ್ಸಿ ಪರೀಕ್ಷೆಗೆ ಓದುತ್ತಿದ್ದೆವು. ಶನಿವಾರ ಆದಿತ್ಯವಾರಗಳಂದು ನಮ್ಮ ಮನೆಯಲ್ಲಿ ಅಥವಾ ಅವರ ಮನೆಯಲ್ಲಿ ಮರಗಳ ಬುಡದಲ್ಲಿ, ಒಮ್ಮೆಮ್ಮೆ ಸ್ವಲ್ಪ ಎತ್ತರದ ಗೆಲ್ಲುಗಳಲ್ಲಿ ಕುಳಿತು ಗಟ್ಟಿಯಾಗಿ ಓದುತ್ತಿದ್ದುದನ್ನು ನೆನಪಿಸಿಕೊಳ್ಳುವುದೇ ಈಗ ತುಂಬಾ ಖುಷಿಯ ವಿಚಾರ. ಆದ್ದರಿಂದಲೇ ಎಸೆಸೆಲ್ಸಿಯ ಪರೀಕ್ಷೆಯಲ್ಲಿ ಉತ್ತಮ ಅಂಕಗಳು ಬಂದು ನಾನು ಮತ್ತು ಉಮಾ ಸುಂದರಿ ಅಂದಿನ ಮಂಗಳೂರಿನ ಸರಕಾರಿ ಕಾಲೇಜಿನಲ್ಲಿ ಪಿಯುಸಿ ತರಗತಿಗೆ ಸೇರಿದೆವು. ಹೀಗೆ ಓದಿಕೊಳ್ಳಲು ಪರಸ್ಪರ ಹೋಗಿ ಬರುತ್ತಿದ್ದ ದಿನಗಳಲ್ಲಿ ಒಮ್ಮಿಮ್ಮೆ ಮಧ್ಯಾಹ್ನದ ಊಟವೂ ನಮ್ಮ ಮನೆಯಲ್ಲಿ ಅಥವಾ ಅವರ ಮನೆಯಲ್ಲಿ ಜತೆಯಾಗಿಯೇ ಆಗುತ್ತಿತ್ತು. ನಾನು ಸಸ್ಯಾಹಾರಿಯಾದುದರಿಂದ ಅವರ ಮನೆಯಲ್ಲಿ ನನಗಾಗಿ ಪ್ರತ್ಯೇಕ ತರಕಾರಿ ಅಡುಗೆ ಮಾಡಬೇಕಾಗುತ್ತಿತ್ತು. ನಮ್ಮ ಮನೆಯಲ್ಲಿ ಸಸ್ಯಾಹಾರದ ಅಡುಗೆಗೆ ಅವಳದೇನೂ ತಕರಾರು ಇಲ್ಲ. ಬದಲಿಗೆ ತುಂಬ ಚೆನ್ನಾಗಿತ್ತು ಎನ್ನುವ ಮೆಚ್ಚುಗೆ ಬೇರೆ. ಇಂದು ಭೇಟಿಯಾಗುವ ಸಂದರ್ಭಗಳಲ್ಲಿ ಒಂದು ವಿಶಿಷ್ಟ ಸಂದರ್ಭ ನಮ್ಮ ಪಾಲಿಗೆ ಸೃಷ್ಟಿಯಾಯಿತು. ನಾವು ಬೆಸೆಂಟ್ ರಾಷ್ಟ್ರೀಯ ಪ್ರೌಢಶಾಲೆಯ 1966ರ ಎಸೆಸೆಲ್ಸಿ ತರಗತಿಯ ಒಡನೋದಿಗಳು ಪರಸ್ಪರರನ್ನು ಹುಡುಕಿ ಭೇಟಿಮಾಡುವ ಕಾಯಕ ಶುರು ಮಾಡಿದ್ದೇವೆ. ಇಂತಹ ಒಂದು ಸೌಹಾರ್ದಕೂಟದಲ್ಲಿ ನಮ್ಮ ನಮ್ಮ ಹಳೆಯ ನೆನಪುಗಳನ್ನು ಬಿಚ್ಚಿದಾಗ ಉಮಾಸುಂದರಿ ಹೇಳಿದ ಮಾತು ಕೇಳಿ ನನಗೆ ನಗುವೇ ನಗು. ಅದು ಏನೆಂದರೆ ಉಮಾ ಸುಂದರಿ ನಮ್ಮ ಮನೆಗೆ ಬರುವಾಗ ಅಂದು ಆಕೆ ಮೀನಿನ ಊಟ ಮಾಡಿದ್ದರೆ ಚೆನ್ನಾಗಿ ಬಾಯಿ ತೊಳೆದು ಬರುತ್ತಿದ್ದಳಂತೆ. ಹೇಗೆ ಅನ್ನುತ್ತೀರಾ? ಸೋಪ್ ನೀರಿನಲ್ಲಿ ಬಾಯಿ ಮುಕ್ಕುಳಿಸಿಕೊಳ್ಳುತ್ತಿದ್ದಳಂತೆ. ಕೇಳಿದವರು ಬಿದ್ದು ಬಿದ್ದು ನಕ್ಕರು. ನಾನಾದರೋ ‘ಅಯ್ಯೋ ದೇವರೇ ಹೀಗೆ ಮಾಡುತ್ತಿದ್ದೆಯಾ?’ ಎಂದು ಬೇಸರಪಟ್ಟರೆ, ಇಂದು ನನ್ನ ಮನೆ ಮಂದಿ ಸಸ್ಯಾಹಾರಿಗಳಾಗಿ ಉಳಿದಿಲ್ಲ ಎಂದು ತಿಳಿದು ಅವಳಿಗೆ ಆಶ್ಚರ್ಯ. ಆದರೆ ಈಗ ಅವಳಿಗೂ ಲೋಕಜ್ಞಾನವಿದೆ. ಆಹಾರಕ್ಕೂ ಜನಿವಾರಕ್ಕೂ ಸಂಬಂಧವಿಲ್ಲ. ಆಹಾರ ಅವರ ಇಚ್ಛೆ. ಅವರ ಆಯ್ಕೆ ಎನ್ನುವುದು ಸಾಮಾನ್ಯ ವಿಷಯವಾಗಿದೆ. ಹಾಗೆಯೇ ಜಾತಿ ಧರ್ಮಗಳು ಆಹಾರದ ಮೇಲೆ ನಿಂತಿಲ್ಲ ಎನ್ನುವ ಜಾಗತಿಕ ಸತ್ಯದ ಅರಿವು, ಪ್ರತಿಭೆಗೂ, ಸಾಮಾರ್ಥ್ಯಕ್ಕೂ, ಆಹಾರಕ್ಕೂ ತಾಳೆ ಹಾಕಲು ಸಾಧ್ಯವಿಲ್ಲ ಎನ್ನುವುದೂ ತಿಳಿದಿದೆ. ನಮ್ಮ ಧಾರ್ಮಿಕ ನಂಬಿಕೆಗಳು ಮತ್ತು ಆಹಾರ ಕ್ರಮಗಳ ಇತಿಹಾಸ ಕೆದಕಿದರೆ ಸಿಗುವ ಸತ್ಯಗಳು ವಿಚಿತ್ರವಾಗಿವೆ ಎಂಬ ತಿಳುವಳಿಕೆ ನನ್ನದು. ಆಹಾರ ಕ್ರಮ ಅಥವಾ ಆಯ್ಕೆ ಹಸಿವೆಗಾಗಿ ಎಂಬ ಕಠೋರ ವಾಸ್ತವದ ಮುಂದೆ ಉಳಿದೆಲ್ಲ ಆದರ್ಶಗಳು ಹುಸಿಯಾಗುತ್ತವೆ. ಹಾಗೆಯೇ ಇಂದು ಕೌಟುಂಬಿಕ ಕಾರ್ಯಕ್ರಮಗಳು ಸಾರ್ವಜನಿಕ ಸಮಾರಂಭವಾಗುತ್ತಿರುವ ಸನ್ನಿವೇಶಗಳಲ್ಲಿ ಆಹಾರ ಸಹಿಷ್ಣುತೆಯನ್ನು ಪಾಲಿಸುವ ಮಂದಿಗೆ ಕೃತಜ್ಞತೆ ಹೇಳಲೇ ಬೇಕು.
 ಆ ದಿನಗಳಲ್ಲಿ ಬಿಲ್ಲವ ಸಮುದಾಯದ ಮಂದಿಗೆ ದೇವಸ್ಥಾನಗಳಲ್ಲಿ ಪ್ರವೇಶವಿರಲಿಲ್ಲ ಎನ್ನುವುದಕ್ಕೆ ನನ್ನ ಶಾಲಾ ದಿನದ ಒಂದು ಅನುಭವವೇ ಸಾಕ್ಷಿ. ನಾವು ವಿದ್ಯಾರ್ಥಿಗಳು ಅಧ್ಯಾಪಕ ಅಧ್ಯಾಪಿಕೆಯರ ಸಹಿತ ಮೂಡುಬಿದಿರೆ, ಕಾರ್ಕಳ, ಧರ್ಮಸ್ಥಳಕ್ಕೆ ಪ್ರವಾಸ ಹೊರಟೆವು. 5ರಿಂದ 8ನೆ ತರಗತಿಯ ವರೆಗಿನ ವಿದ್ಯಾರ್ಥಿಗಳು. ಇವರಲ್ಲಿ ಹುಡುಗರೇ ಹೆಚ್ಚು. ಯಾಕೆಂದರೆ 7, 8ನೆ ತರಗತಿಯ ಹುಡುಗಿಯರಿಗೆ ಅವಕಾಶವಿರಲಿಲ್ಲ. 5ನೆ ಮತ್ತು 6ನೆ ತರಗತಿಯ ಹುಡುಗಿಯರಲ್ಲೂ ಕೆಲವರಿಗೆ ಮಾತ್ರ ಅವಕಾಶ. ಅಂದರೆ ಅವರು ಇನ್ನೂ ಹತ್ತು ಹನ್ನೊಂದು ವಯಸ್ಸಿನ ಒಳಗಿನವರು. ಯಾಕೆ ಹೀಗೆ ಎನ್ನುವುದನ್ನು ಪ್ರವಾಸದ ಕೊನೆಯಲ್ಲಿ ತಿಳಿಸುತ್ತೇನೆ. ಬಸ್ಸು ತುಂಬಾ ತುಂಬಿದ್ದ ತಂಡದಲ್ಲಿ ವಿದ್ಯಾರ್ಥಿಗಳೊಂದಿಗೆ ಬ್ರಾಹ್ಮಣ, ಇತರ ಹಿಂದೂಗಳು, ಕ್ರಿಶ್ಚಿಯನ್, ಮುಸ್ಲಿಂ ಶಿಕ್ಷಕ, ಶಿಕ್ಷಕಿಯರು ಇದ್ದರು. ಮೂಡುಬಿದರೆಯ ಸಾವಿರ ಕಂಬದ ಬಸದಿಯನ್ನು ನೋಡಿ ಶಿಲ್ಪಕಲೆಗೆ ಬೆರಗಾದೆವು. ಕೆಲವರಿಗೆ ಕಂಬಗಳನ್ನು ಎಣಿಸುವ ಉತ್ಸಾಹ. ಅಷ್ಟರಲ್ಲಿ ಯಾರೋ ಹೇಳಿದರು. ‘‘ಕಂಬಗಳನ್ನು ಎಣಿಸಬೇಡಿ. ಹಿಂದೆ ಯಾರೋ ಎಣಿಸಿದಾಗ ಒಂದು ಕಂಬ ಕಡಿಮೆ ಇತ್ತಂತೆ. ಆಗ ಎಣಿಸಿದವನೇ ಕಲ್ಲಿನ ಕಂಬವಾಗಿ ಬಿಟ್ಟನಂತೆ’’ ಎಂದು ಮಕ್ಕಳ ಕುತೂಹಲದ ಬುದ್ಧಿಗೆ ಭಯವನ್ನುಂಟುಮಾಡಿ ಶೋಧ ಪ್ರವೃತ್ತಿಗೆ ಅಥವಾ ಸತ್ಯದ ಹುಡುಕಾಟಕ್ಕೆ ತೆರೆ ಎಳೆದರು. ಬಹುಶಃ ಶಿಕ್ಷಣದಲ್ಲಿ ಇಂತಹ ಅನೇಕ ಮೂಢ ನಂಬಿಕೆಗಳು ನುಸುಳುವುದರಿಂದಲೇ ‘ಮಕ್ಕೀ ಕಾ ಮಕ್ಕಿ’ಯಂತಹ ಪ್ರವೃತ್ತಿ ಬೆಳೆದು ನಿಜವಾದ ಅರ್ಥದ ಜ್ಞಾನ, ಸಂಶೋಧನೆಗಳು ಈ ದೇಶದಲ್ಲಿ ನಡೆಯುವುದು ಸಾಧ್ಯವಿಲ್ಲ ಅನ್ನಿಸುತ್ತದೆ ಇರಲಿ. ಮುಂದೆ ಕಾರ್ಕಳದ ಗೊಮ್ಮಟೇಶ್ವರನನ್ನು ಕಂಡಾಗ ಹುಡುಗರಿಗೆ ನಾಚಿಕೆಯಾಗುವ ಬದಲು ನಮಗೆ ಹುಡುಗಿಯರಿಗೇ ನಾಚಿಕೆ ಎನ್ನಿಸಿದ್ದು ಯಾಕೆ ಎಂದು ನನಗೆ ಈಗಲೂ ಆಶ್ಚರ್ಯವೇ? ನಮ್ಮ ಕನ್ನಡದ ಅಧ್ಯಾಪಕ ಗುರುವಪ್ಪ ಮಾಸ್ತರರು ಭರತ-ಬಾಹುಬಲಿಯವರ ಕತೆಯನ್ನು ತಿಳಿಸಿ ಬಾಹುಬಲಿ ಯಾಕೆ ಗೊಮ್ಮಟನ ಹಾಗೆ ನಿಂತಿದ್ದಾನೆ ಎಂಬುದನ್ನು ತಿಳಿಸಿದರು. ಗೆದ್ದ ರಾಜ್ಯವನ್ನು ತಿರುಗಿ ಕೊಟ್ಟ ಈ ತಮ್ಮ ಅಣ್ಣನಿಗಿಂತ ಹಿರಿಯವನಾಗಿ ಮೆಚ್ಚುಗೆಯಾದ. ಜತೆಗೆ ಕಾರ್ಕಳದ ಈ ಗೊಮ್ಮಟೇಶ್ವರನನ್ನು ಕೆತ್ತಿದ ಶಿಲ್ಪಿಯ ಕೈ ಕತ್ತರಿಸಿದ ಕೃತಜ್ಞತೆಯಿಂದ ರಾಜನು ‘ಅಹಿಂಸೆಯೇ ಪರಮ ಧರ್ಮ’ ಎಂಬ ಧರ್ಮವನ್ನೇ ಕತ್ತರಿಸಿ ತುಂಡರಿಸಿದ ಕ್ರೂರಿ ಎಂಬಂತೆ ಗೋಚರಿಸಿದ. ಮುಂದಿನ ನಮ್ಮ ಪ್ರಯಾಣ ಧರ್ಮಸ್ಥಳಕ್ಕೆ. ಧರ್ಮಸ್ಥಳ ಬಹಳ ಕಾರಣಿಕದ ಕ್ಷೇತ್ರ ಎಂದು ಅದಾಗಲೇ ಪ್ರಸಿದ್ಧವಾಗಿತ್ತು.
ಯಾವುದೇ ಊರಲ್ಲಿ ಸತ್ಯವನ್ನು ಸಮರ್ಥಿಸಿ ಹೇಳಬೇಕಾದ ಸಂದರ್ಭ ಬಂದಾಗ ‘ಆ ಮಂಜುನಾಥನೇ ನೋಡಲಿ’ ಎಂದು ಹೇಳಿದರೆ ಅದರ ಪರಿಣಾಮ ತಪ್ಪಿದಲ್ಲ ಎನ್ನುವುದು ಜನರ ನಂಬಿಕೆ. ಹಾಗೆಯೇ ಈ ನಂಬಿಕೆ ಯನ್ನು ಬಲಪಡಿಸುವ ಶಕ್ತಿ ಇದ್ದುದು ಅಲ್ಲಿನ ಕ್ಷೇತ್ರ ದೈವವಾಗಿದ್ದ ಅಣ್ಣಪ್ಪನಿಗೆ ಎನ್ನುವುದು ಕೂಡ ಇನ್ನೊಂದು ನಂಬಿಕೆ. ಅವರವರ ನಂಬಿಕೆ ಅವರವರಿಗೆ. ದೇವಸ್ಥಾನದ ಒಳಗೆ ಪ್ರವೇಶಿಸಲು ಸರತಿ ಸಾಲಲ್ಲಿ ನಿಲ್ಲುವಾಗ ಒಳಗೆ ಬರಲಾಗದವರು ಹೊರಗೇ ಉಳಿದರು. ಅಂದರೆ ಬಿಲ್ಲವ ಸಮುದಾಯದ ಮತ್ತು ದಲಿತ ಸಮುದಾಯದ ಹುಡುಗ ಹುಡುಗಿಯರು ಹಾಗೂ ಈ ಸಮುದಾಯದ ಇಬ್ಬರು ಅಧ್ಯಾಪಕರು. ಉಳಿದ ನಾವೆಲ್ಲ ಅಂದರೆ ಕ್ರಿಶ್ಚಿಯನ್, ಮುಸ್ಲಿಂ ಜನಾಂಗದ ವಿದ್ಯಾರ್ಥಿಗಳು ಹಾಗೂ ಶಿಕ್ಷಕ ಶಿಕ್ಷಕಿಯರು ಸೇರಿದಂತೆ ಬ್ರಾಹ್ಮಣರು ಹಾಗೂ ಇತರ ಹಿಂದೂಗಳು ದೇವರ ದರ್ಶನ ಮಾಡಿ ಬಂದೆವು. ಇದು ಯಾಕೆ ಹೀಗೆ ಎಂಬ ಪ್ರಶ್ನೆಗೆ ಅಲ್ಲಿ ಯಾರನ್ನೂ ಕೇಳಲೂ ಸಾಧ್ಯವಾಗಲಿಲ್ಲ. ಒಳಹೋದವರಿಗೆ ಒಂದು ರೀತಿಯ ಬೇಸರ. ಹೊರಗೆ ಇದ್ದವರಿಗೂ ಬೇಸರ. ಸಹಪಾಠಿಗಳಲ್ಲಿ ಕೇಳಿದರೆ ಕೆಲವರು ಗೊತ್ತಿಲ್ಲ ಎಂದುತ್ತರಿಸಿದರೆ, ಇನ್ನು ಕೆಲವು ಅದನ್ನೆಲ್ಲ ಇಲ್ಲಿ ಹೇಳಬಾರದು ಎಂದು ಭಯಪಟ್ಟುಕೊಂಡರು. ನನ್ನ ಕುತೂಹಲಕ್ಕೆ ಉತ್ತರ ದೊರಕಿದ್ದು ಮನೆಗೆ ಬಂದ ಮೇಲೆ ಅಪ್ಪನಲ್ಲಿ ವಿಚಾರಿಸಿದಾಗ. ಅದರ ಜತೆಗೆ ದೇವಸ್ಥಾನಗಳಿಗೆ ಪ್ರವೇಶವಿಲ್ಲದ ಬಿಲ್ಲವ ಸಮುದಾಯದವರಿಗಾಗಿ ಕೇರಳದ ಮಹಾತಪಸ್ವಿ, ಜ್ಞಾನಿ, ಬ್ರಹ್ಮರ್ಷಿ ಶ್ರೀ ನಾರಾಯಣ ಗುರುಗಳು ಮಂಗಳೂರಿಗೆ ಬಂದು ಕುದ್ರೋಳಿಯಲ್ಲಿ ಗೋಕರ್ಣನಾಥೇಶ್ವರ ದೇವಸ್ಥಾನವನ್ನು ಸ್ಥಾಪಿಸಿದ್ದನ್ನು ತಿಳಿಸಿದರು. ನಾವು ಮನೆ ಮಂದಿ ಕದ್ರಿ ದೇವಸ್ಥಾನಕ್ಕೆ ಗ್ರಾಮದ ದೇವಸ್ಥಾನ ಎಂಬಂತೆ ಸಾಂದರ್ಭಿಕವಾಗಿ ಹೋಗಿ ಬರುತ್ತಿದ್ದರೆ ಉಳಿದಂತೆ ಹೋಗುತ್ತಿದ್ದ ದೇವಸ್ಥಾನಗಳೆರಡು. ಅವುಗಳಲ್ಲಿ ಒಂದು ಗೋಕರ್ಣನಾಥೇಶ್ವರವಾದರೆ ಇನ್ನೊಂದು ಉರ್ವ ಮಾರಿಯಮ್ಮನ ಗುಡಿ. ಈ ಎರಡೂ ದೇವಸ್ಥಾನಗಳಲ್ಲೂ ಯಾರಿಗೂ ಪ್ರವೇಶವಿಲ್ಲ ಎಂದು ನಿಷೇಧವಿರಲಿಲ್ಲ. ಮಾರಿಯಮ್ಮನ ಗುಡಿಯಲ್ಲಿ ಹಿಂದೆ ಕೋಣ ಬಲಿ ನಡೆಯುತ್ತಿತ್ತು ಎಂದು ತಿಳಿಸಿದರೆ ಈಗ ಕೋಳಿಯನ್ನು ಜನರೇ ಒಯ್ದು ತಾವೇ ಕೊಯ್ದು ಬಲಿ ಎಂದರ್ಪಿಸಿ ಅದನ್ನು ಮನೆಯಲ್ಲಿ ಅಡುಗೆ ಮಾಡಿ ಮಾರಿಯಮ್ಮನ ಹಬ್ಬ ಆಚರಿಸುತ್ತಿದ್ದುದು ಇತ್ತು. ಈ ಮಾರಿಯಮ್ಮನ ದೇವಸ್ಥಾನವು ವಿಶೇಷವಾಗಿ ಮೊಗವೀರರಿಗೆ ಸೇರಿದ ದೇವಸ್ಥಾನವಾಗಿತ್ತು ಎನ್ನುವುದು ತಿಳಿಯಿತು. ಹೀಗೆ ಒಂದೊಂದು ಜಾತಿಗೆ ಒಂದೊಂದು ದೇವಸ್ಥಾನಗಳಿರುವುದು ಹಿಂದೂ ಧರ್ಮದ ವೈಶಿಷ್ಟವೋ ಅಥವಾ ವೈಚಿತ್ರವೋ ಎಂದು ನಾನು ಹೇಳಲು ಸಾಧ್ಯವಾದರೂ ಅಂದು ನನಗೆ ಇದೆಂತಹ ವಿಚಿತ್ರವಪ್ಪ ಎಂದು ಆಶ್ಚರ್ಯವಾದುದು ಸುಳ್ಳಲ್ಲ.
ಹಿಂದೂಗಳೇ ಅನ್ನಿಸಿದವರಿಗೆ ಪ್ರವೇಶವಿಲ್ಲದ ದೇವಸ್ಥಾನಗಳಲ್ಲಿ ಕ್ರಿಶ್ಚಿಯನ್, ಮುಸ್ಲಿಂ ಜನರಿಗೆ ಪ್ರವೇಶ ಇದ್ದುದು ಧರ್ಮಗಳ ಸಾಮರಸ್ಯವೇ. ಆದರೂ ಹಿಂದೂಗಳ ಒಳಗೆ ಈ ತಾರತಮ್ಯ ಭಾವನೆಯನ್ನು ಹುಟ್ಟು ಹಾಕಿದವರು ಯಾರು ಎನ್ನುವ ನನ್ನ ಪ್ರಶ್ನೆ ಮಾತ್ರ ಹಾಗೆಯೇ ಉಳಿಯಿತು ಎಂದರೆ ತಪ್ಪಲ್ಲ. ಇದೇ ಹೊತ್ತಿಗೆ ಇನ್ನೊಂದು ಮಾತು ನೆನಪಾಗುತ್ತದೆ. ನನ್ನೂರಿನ ಕ್ರಿಶ್ಚಿಯನ್ನರು ಬ್ರಾಹ್ಮಣರನ್ನು ಬ್ರಾಹ್ಮಣರೆಂದೇ ಹೇಳುತ್ತಿದ್ದರು. ಬ್ರಾಹ್ಮಣರಲ್ಲದವರನ್ನು ಹಿಂದೂಗಳೆನ್ನುತ್ತಿದ್ದರು. ಹಾಗಾದರೆ ಬ್ರಾಹ್ಮಣರು ಹಿಂದೂಗಳಲ್ಲವೇ? ಎನ್ನುವುದು ನನಗೆ ಇನ್ನೊಂದು ಪ್ರಶ್ನೆಯಾಗಿ ಕಾಡುತ್ತಿತ್ತು. ಈ ಹಿಂದೂಗಳು ಎನ್ನುವವರು ಅವರವರ ಕುಲದ ದೈವಗಳನ್ನು ಆರಾಧಿಸುವ ಅಂದರೆ ಕೋಲ, ನೇಮ, ಮಾರಿಪೂಜೆಗಳನ್ನು ಆಚರಿಸುವ ಮಂದಿ. ಬ್ರಾಹ್ಮಣರು ಇವುಗಳನ್ನು ಆರಾಧಿಸುತ್ತಿರಲಿಲ್ಲ. ಆಚರಣೆಗಳನ್ನು ಮಾಡುತ್ತಿರಲಿಲ್ಲ. ಅವರು ದೇವಸ್ಥಾನಗಳಿಗೆ ಹೋಗುತ್ತಿದ್ದವರು. ಅವರಿಗೆ ಅಲ್ಲಿ ದೇವರ ದರ್ಶನದೊಂದಿಗೆ ಭೋಜನ ಭಾಗ್ಯವೂ ಇರುತ್ತಿತ್ತು. ಉಳಿದ ಹಿಂದೂಗಳಿಗೆ ಅವರು ದೇವಸ್ಥಾನಕ್ಕೆ ಒಯ್ದ ಹಣ್ಣುಕಾಯಿಗಳಲ್ಲೂ ಅರ್ಧಭಾಗ ಪ್ರಸಾದವಾಗಿ ದೊರಕಿದರೆ ಉಳಿದ ಅರ್ಧ ಪಾಲು ದೇವರಿಗೆ ನೈವೇದ್ಯ. ಆದರೆ ಆ ಕಲ್ಲಿನ ದೇವರು ತಿನ್ನುವುದಿಲ್ಲವಲ್ಲ? ಮತ್ತೆ ಯಾರಿಗೆ? ಪುನಃ ನನ್ನಲ್ಲಿ ಪ್ರಶ್ನೆಯೇ!
 ಹಾಂ. ಅಂದ ಹಾಗೆ ಪ್ರವಾಸಕ್ಕೆ ಹುಡುಗಿಯರು ಯಾಕೆ ಹೆಚ್ಚು ಸಂಖ್ಯೆಯಲ್ಲಿರಲಿಲ್ಲ ಎನ್ನುವುದನ್ನು ಮತ್ತೆ ಹೇಳುತ್ತೇನೆ ಎಂದಿದ್ದೇನಲ್ಲ. ಈಗ ಹೇಳುತ್ತಿದ್ದೇನೆ. ಇದು ನಾವು ಬರುವಾಗ ಹುಡುಗಿಯರೇ ಮಾತಾಡಿಕೊಂಡುದು. ಈ ಬಗ್ಗೆ ನನ್ನ ಮನೆಯಲ್ಲಿ ಯಾರೂ ಏನೂ ಹೇಳಿರ ಲಿಲ್ಲ. ನಾನು ಮೈ ನೆರೆದಿದ್ದ ಹುಡುಗಿಯಲ್ಲದೆ ಚಿಕ್ಕ ವಯಸ್ಸಿನವಳಾದುದಕ್ಕೆ ಹೋಗಿದ್ದಿರಬಹುದು. ಆದರೆ ಆ ವಯಸ್ಸಿಗೆ ಹತ್ತಿರದ ಹುಡುಗಿಯರು ಹೋಗಬಾರದು ಎಂಬುದಕ್ಕೆ ಕಾರಣ ಹೀಗಿದೆ. ಮೈ ನೆರೆಯಬಹುದಾದ ವಯಸ್ಸಿನ ಹುಡುಗಿಯರು ಧರ್ಮಸ್ಥಳಕ್ಕೆ ಹೋದರೆ ಅಕಸ್ಮಾತ್ ಅಲ್ಲಿ ಮೈನೆರೆದರೆ ಆಕೆಯನ್ನು ಅಲ್ಲಿಯೇ ಬಿಟ್ಟು ಬರಬೇಕಂತೆ. ಈ ಕಾರಣಕ್ಕಾಗಿಯೇ ಹೆತ್ತವರು ಹುಡುಗಿಯರನ್ನು ಕಳುಹಿಸುವುದಿಲ್ಲ ಎಂದು ತಿಳಿಯಿತು. ಬಿಟ್ಟು ಬಂದ ಹುಡುಗಿಯರು ಏನು ಮಾಡುತ್ತಾರೆ ಎಂಬ ಪ್ರಶ್ನೆಗೆ ಅಲ್ಲಿ ಚಾಕರಿ ಅಂದರೆ ದೇವರ ಸೇವೆ ಮಾಡುತ್ತಾರೆ ಎಂಬುದು ಉತ್ತರ. ಹೀಗೆ ಯಾರಾದರೂ ಉಳಿದಿರಬಹುದಾದ ಘಟನೆಗಳು ನಡೆದಿವೆಯೇ ಎಂದರೆ ಯಾರಿಗೂ ಗೊತ್ತಿಲ್ಲ. ಅಂತೂ ಹೀಗೊಂದು ನಂಬಿಕೆ. ಈ ನಂಬಿಕೆ ಮೂಢವಾಗಿರಲೇ ಬೇಕು.
 ಇಂತಹ ನಂಬಿಕೆಗಳು ನಂಬಿಕೆಗಳ ಇತಿಹಾಸದಲ್ಲಿ ಬಾಲಿಶಗಳಾದುದು. ಅಂದರೆ ತಿಳುವಳಿಕೆಯಿಲ್ಲದವುಗಳು. ಮಕ್ಕಳ ನಂಬಿಕೆಗಳಂತೆ. ತಿಳುವಳಿಕೆ ಹೆಚ್ಚಾದಂತೆ ಅವುಗಳ ಸತ್ಯಾಸತ್ಯತೆಯೊಂದಿಗೆ ಮುಖಾಮುಖಿಯಾಗಿ ನಮ್ಮನ್ನು ಬಿಟ್ಟು ಹೋಗಬೇಕಾಗಿರುವಂತಹುದು. ನಮ್ಮ ಕಾಲದ ಇಂತಹ ಮೂಢನಂಬಿಕೆಗಳು ಇಂದಿನ ಮಕ್ಕಳಿಗೆ ತಿಳಿದಿರಬಾರದು ಎನ್ನುವುದರಲ್ಲಿ ಸಮಾಧಾನವಿದೆ. ಆದರೆ ಇಂದಿನ ಮಕ್ಕಳು ಹೊಸದಾದ ಇನ್ನೆಷ್ಟೋ ನಂಬಿಕೆಗಳನ್ನು ಹುಟ್ಟು ಹಾಕಿಕೊಂಡಿರುತ್ತಾರೆ ಎನ್ನುವುದು ಕೂಡ ನಿಜ. ಇರಲಿ ಆದರೆ ಇಂತಹ ಬಾಲಿಶ ನಂಬಿಕೆಗಳನ್ನು ತಿಳುವಳಿಕೆ ಹೆಚ್ಚಾದಂತೆ ಬಿಟ್ಟು ನಿರಾಳವಾಗಬೇಕಲ್ಲದೆ ಮೂಢನಂಬಿಕೆಗಳಿಗೆ ಭಯಪಟ್ಟು ಬದುಕನ್ನು ಅತಂತ್ರವಾಗಿಸಿಕೊಳ್ಳಬಾರದು ಅಲ್ಲವೇ?
♦♦♦♦♦♦♦♦♦♦♦♦♦♦♦♦♦♦♦♦♦♦♦♦♦
ಈ ಸುದ್ದಿ / ಲೇಖನದ ಬಗ್ಗೆ ನಿಮ್ಮ ಅಭಿಪ್ರಾಯ, ಅನಿಸಿಕೆಯೇನು ?
ಕೆಳಗೆ ಕಮೆಂಟ್ ವಿಭಾಗದಲ್ಲಿ ಬರೆಯಿರಿ. </p><h3>Varthabarati</h3><h2 id="ch13">ಬ್ರಾಹ್ಮಣ ಸಮ್ಮೇಳನ;  ಅಂದು-ಇಂದು</h2><h3>ಸನತ್ ಕುಮಾರ್ ಬೆಳಗಲಿ </h3><p>
ಪ್ರತೀ ವರ್ಷ ಡಿಸೆಂಬರ್ ತಿಂಗಳು ಬಂತೆಂದರೆ, ಅದೇನೋ ಉತ್ಸಾಹ ಮತ್ತು ಸಂಭ್ರಮ. ಹೊಸ ವರ್ಷವನ್ನು ಬರಮಾಡಿಕೊಳ್ಳುವ ಉಮೇದು ತೀವ್ರಗೊಳ್ಳುತ್ತದೆ. ಬಿಜಾಪುರ ಜಿಲ್ಲೆಯಲ್ಲಿ ಕಳೆದ ಡಿಸೆಂಬರ್ ದಿನಗಳ ನೆನಪುಗಳು ಮಸುಕಾಗುತ್ತಿವೆ. ಆದರೆ 90ರ ದಶಕದಿಂದ ಈಚಿನ ಡಿಸೆಂಬರ್ ತಿಂಗಳು ಮರೆಯಲಾಗದ ನೆನಪುಗಳನ್ನು ಉಳಿಸಿ ಹೋಗುತ್ತದೆ. 1992ರ ಡಿಸೆಂಬರ್ 6ರಂದು ಅಯೋಧ್ಯೆ ಬಾಬರಿ ಮಸೀದಿ ನೆಲಸಮಗೊಂಡ ನಂತರ, ಡಿಸೆಂಬರ್ ತಿಂಗಳ ಸ್ವರೂಪವೇ ಬದಲಾಗಿದೆ. ಆ ನಂತರದ ವರ್ಷಗಳಲ್ಲಿ ಹೊಸ ವರ್ಷದ ಆಚರಣೆಗಿಂತ, ಹಳೆಯ ವರ್ಷದ ನೆನಪುಗಳನ್ನು ಮೆಲುಕು ಹಾಕುತ್ತ ಪ್ರತಿಭಟನೆೆ, ಹೋರಾಟ, ಚಳವಳಿಗಳಲ್ಲೇ ಈ ತಿಂಗಳು ಕಳೆದು ಹೋಗುತ್ತದೆ. ವೈಚಾರಿಕ ಸಂಘರ್ಷದ ಅಲೆಗಳು ಬಂದು ಅಪ್ಪಳಿಸುತ್ತಲೇ ಇರುತ್ತದೆ. ಹಿಂದಿನ ವರ್ಷದಂತೆ ಈ ಬಾರಿಯೂ ಬಲಪಂಥೀಯರಿಗೂ, ಎಡಪಂಥೀಯರಿಗೂ, ನಡುಪಂಥೀಯರಿಗೂ ಈ ತಿಂಗಳು ಪುರಸೊತ್ತು ಇಲ್ಲದ್ದಷ್ಟು ಕೆಲಸ. 
ಬಾಬಾ ಬುಡಾನ್‌ಗಿರಿ ಜಯಂತಿ, ಬೆಳಗಾವಿಯಲ್ಲಿ ಅಖಿಲ ಕರ್ನಾಟಕ ಬ್ರಾಹ್ಮಣ ಸಮ್ಮೇಳನ, ಹುಬ್ಬಳ್ಳಿಯಲ್ಲಿ ಮಾದಿಗರ ಸಮಾವೇಶ, ರಾಯಚೂರಿನಲ್ಲಿ ಕನ್ನಡ ಸಾಹಿತ್ಯ ಸಮ್ಮೇಳನ, ಮಂಗಳೂರಿನಲ್ಲಿ ಜನನುಡಿ ಸಮಾವೇಶ, ಕೊಡಗಿನ ದಿಡ್ಡಹಳ್ಳಿಯಲ್ಲಿ ಕಾಡಿನಿಂದ ಬೀದಿಗೆ ಬಂದ ಆದಿವಾಸಿಗಳ ಹೋರಾಟ... ಹೀಗೆ ತಲ್ಲಣಗಳನ್ನು ಉಂಟು ಮಾಡಿದ ತಿಂಗಳಿದು. ಈ ಬಾರಿ ಬ್ರಾಹ್ಮಣ ಸಮ್ಮೇಳನದಲ್ಲಿ ಪಕ್ಷಭೆೇದ ಮರೆತು ಪಾಲ್ಗೊಂಡು ಕೇಂದ್ರ ಸಚಿವ ಅನಂತಕುಮಾರ್, ಕರ್ನಾಟಕದ ಸಚಿವ ಆರ್.ವಿ.ದೇಶಪಾಂಡೆ, ದಿನೇಶ್ ಗುಂಡೂರಾವ್ ಮತ್ತು ಸಮಾರೋಪದಲ್ಲಿ ಪಾಲ್ಗೊಂಡ ಪರಮೇಶ್ವರ್... ಹೀಗೆ ನಾನಾ ಗಣ್ಯರು, ಬ್ರಾಹ್ಮಣರು ತಮ್ಮ ಜ್ಞಾನಬಲದಿಂದ ಭಾರತವನ್ನು ಬೆಳಗಿದರು. ಶತಮಾನಗಳ ಹಿಂದಿನ ಆ ಭಾರತವನ್ನು ಮತ್ತೆ ಸೃಷ್ಟಿಸೋಣ ಎಂದು ಕರೆ ನೀಡಿದರು. ಕರ್ನಾಟಕದ ಸಚಿವ ದೇಶಪಾಂಡೆ ಅವರು, ಬ್ರಾಹ್ಮಣರು ದೇಶದ ಸಂಪತ್ತು, ದೇಶಕ್ಕೆ ಸ್ವಾತಂತ್ರ್ಯ ಬಂದದ್ದು ಅವರಿಂದಲೇ ಎಂದು ಹೇಳಿಕೊಂಡರು. ಸಮಾರೋಪ ಸಮಾರಂಭದಲ್ಲಿ ಪರಮೇಶ್ವರ್, ನಾವು ನೀವು ಕಟ್ಟಹೊರಟ ಭಾರತವನ್ನು ಬೆಂಬಲಿಸುತ್ತೇನೆ ಎಂದು ಹೇಳಿದರು. ಮುಂದುವರಿದ ಜಾತಿಯೊಂದು ತನ್ನ ಮುಂದುವರಿಕೆಯನ್ನು ಉಳಿಸಿಕೊಳ್ಳಲು, ಶ್ರೇಣೀಕೃತ ಸಮಾಜ ಉಳಿಸಿಕೊಳ್ಳಲು ನಡೆಸಿದ ಸಮ್ಮೇಳನವನ್ನು ಯಾರೂ ಟೀಕಿಸಲಿಲ್ಲ. ಆದರೆ, 80ರ ದಶಕದ ದಿನಗಳು ಈ ರೀತಿ ಇರಲಿಲ್ಲ. 
1982ರಲ್ಲಿ ಹುಬ್ಬಳ್ಳಿಯಲ್ಲಿ ನಡೆದ ಬ್ರಾಹ್ಮಣ ಸಮ್ಮೇಳನದ ವಿದ್ಯಮಾನಗಳು ನನಗಿನ್ನೂ ನೆನಪಿನಲ್ಲಿವೆ. ಹುಬ್ಬಳ್ಳಿಯ ಸವಾಯ್ ಗಂಧರ್ವ ಸಭಾಂಗಣದಲ್ಲಿ ನಡೆದ ರಾಜ್ಯ ಬ್ರಾಹ್ಮಣ ಸಮ್ಮೇಳನವನ್ನು ಅಂದಿನ ಮುಖ್ಯಮಂತ್ರಿ ಆರ್.ಗುಂಡೂರಾವ್ ಉದ್ಘಾಟಿಸಿದ್ದರು. ಈ ಸಮ್ಮೇಳನವನ್ನು ನಾವು ಮತ್ತು ಕೆಲ ಪ್ರಗತಿಪರ ಗೆಳೆಯರು ವಿರೋಧಿಸಿದ್ದೆೆವು. ನಮ್ಮದು ಬರೀ ಹೇಳಿಕೆಯ ವಿರೋಧವಾಗಿರಲಿಲ್ಲ. ಬ್ರಾಹ್ಮಣರ ಸಮ್ಮೇಳನ ನಡೆಯುವ ದಿನ, ಪ್ರತಿಭಟನಾ ಕಾರ್ಯಕ್ರಮ ರೂಪಿಸಿಕೊಂಡಿದ್ದೆವು. ಈ ಪ್ರತಿಭಟನೆೆಯಲ್ಲಿ ಲೋಹಿಯಾವಾದಿಗಳು, ಮಾರ್ಕ್ಸ್‌ವಾದಿಗಳು ಮತ್ತು ದಲಿತ ಸಂಘಟನೆಯ ಕಾರ್ಯಕರ್ತರು ಪಾಲ್ಗೊಂಡಿದ್ದರು. ನಮಗೆಲ್ಲ ನಾಯಕತ್ವ ವಹಿಸಿದವರು ಸಾಹಿತಿ ಪ್ರೊ.ಚಂಪಾ. ಇಂತಹ ಪ್ರತಿಭಟನೆೆ ರೂಪಿಸುವಾಗ, ಸಾಕಷ್ಟು ಕಸರತ್ತು ಮಾಡಬೇಕಾಯಿತು. 
ಮಾರ್ಕ್ಸ್‌ವಾದಿಗಳಾದ ನಮಗೆ ಜಾತಿ ವ್ಯವಸ್ಥೆಯ ಭಯಾನಕ ಸ್ವರೂಪದ ಬಗ್ಗೆ ಆಗ ಅಷ್ಟು ಸ್ಪಷ್ಟತೆ ಇರಲಿಲ್ಲ. ಆದರೆ ಜಾತಿ ಸಮ್ಮೇಳನ ವಿರೋಧಿಸಬೇಕೆಂಬ ಕಾರಣಕ್ಕಾಗಿ ಸಮಾಜವಾದಿಗಳ ಜೊತೆ ನಾವೂ ಸೇರಿದ್ದೆೆವು. ಈ ಪ್ರತಿಭಟನೆೆಗೆ ಕರಪತ್ರ ರೂಪಿಸುವ ಮೂವರ ಸಮಿತಿಯಲ್ಲಿ ನಾನೂ ಇದ್ದೆ. ಹುಬ್ಬಳ್ಳಿಯಲ್ಲಿ ಪ್ರಜಾವಾಣಿ ವರದಿಗಾರರಾಗಿದ್ದ ಶಿವಾಜಿ ಗಣೇಶನ್, ಚಂಪಾ ಮತ್ತು ನಾನು ಸೇರಿ ರೂಪಿಸಿದ ಕರಪತ್ರದ ಕರಡು ಅಂತಿಮ ಸ್ವರೂಪ ಪಡೆಯಲು ಸಾಕಷ್ಟು ಕಿತ್ತಾಡಬೇಕಾಯಿತು. ವರ್ಗ ಹೋರಾಟದ ಗುಂಗಿನಲ್ಲಿದ್ದ ಮಾರ್ಕ್ಸ್‌ವಾದಿಗಳಾದ ನಾವು ಲೋಹಿಯಾವಾದದ ಪರಿಬಾಷೆಯಲ್ಲಿ ಕರಪತ್ರ ರೂಪುಗೊಳ್ಳಬಾರದೆಂದು ಎಚ್ಚರವಹಿಸಿದ್ದೆವು. ಬ್ರಾಹ್ಮಣರಲ್ಲೂ ಬಡವರು, ಸಿರಿವಂತರು ಎಂಬ ಒಮ್ಮತಕ್ಕೆ ಬಂದು ಕರಪತ್ರಕ್ಕೆ ಅಂತಿಮ ಸ್ವರೂಪ ನೀಡಿದ್ದೆವು.
ಈ ಬ್ರಾಹ್ಮಣ ಸಮ್ಮೇಳನ ವಿರೋಧಿಸಿ ನಾವೆಲ್ಲ ಎಡಪಂಥೀಯರು, ಪ್ರಗತಿಪರರು ಕಾರ್ಯಕ್ರಮ ರೂಪಿಸಿದರೂ ಕೂಡ ಎಡಪಂಥೀಯರ ಒಂದು ಗುಂಪು ನಮ್ಮಾಂದಿಗೆ ಬರಲೇ ಇಲ್ಲ. ಬ್ರಾಹ್ಮಣ ಸಮ್ಮೇಳನ ವಿರೋಧಿಸುವುದು ಸರಿಯಲ್ಲವೆಂದು ಕರಪತ್ರ ಹೊರಡಿಸಿ, ಆ ಗುಂಪು ಪ್ರತ್ಯೇಕವಾಗಿ ಉಳಿಯಿತು. ಆ ಪಕ್ಷದ ನಿಲುವು ಈಗ ಬದಲಾಗಿರುವುದರಿಂದ ಹೆಚ್ಚು ವಿವರಿಸಬೇಕಿಲ್ಲ. ಆದರೆ, ಸಿಪಿಐ ಹಿನ್ನೆಲೆ ಹೊಂದಿದ ನಮಗೆ ಯಾವುದೇ ಗೊಂದಲ ಇರಲಿಲ್ಲ. ಭಾರತ ಕಮ್ಯುನಿಸ್ಟ್ ಪಕ್ಷದ ಜಿಲ್ಲಾ ಕಾರ್ಯದರ್ಶಿ ಎ.ಜೆ.ಮುಧೋಳ ಅವರು ಬ್ರಾಹ್ಮಣ ವಿರೋಧಿ ಜಂಟಿ ಪ್ರತಿಭಟನೆೆಗೆ ಹಸಿರು ನಿಶಾನೆ ತೋರಿಸಿದರು. ಪ್ರತಿಭಟನೆೆ ದಿನ ಸಾರಿಗೆ ನೌಕರರ ಸಮ್ಮೇಳನಕ್ಕೆಂದು ಹುಬ್ಬಳ್ಳಿಗೆ ಬಂದಿದ್ದ ಕಾರ್ಮಿಕ ನಾಯಕ ಎಚ್.ವಿ.ಅನಂತ ಸುಬ್ಬರಾವ್ ಅವರು ಕೂಡ ಬ್ರಾಹ್ಮಣ ಸಮ್ಮೇಳನ ವಿರೋಧಿ ಹೋರಾಟವನ್ನು ಬೆಂಬಲಿಸಿದ್ದರು.
ನಾವೆಲ್ಲ ಸುಮಾರು ನೂರಕ್ಕೂ ಹೆಚ್ಚು ಜನ ಬ್ರಾಹ್ಮಣ ಸಮ್ಮೇಳನ ನಡೆಯುವ ದಿನ ಹುಬ್ಬಳ್ಳಿಯ ಈದ್ಗಾ ಮೈದಾನದಿಂದ ದೇಶಪಾಂಡೆ ನಗರದ ಸವಾಯ್ ಗಂಧರ್ವ ಹಾಲ್‌ಗೆ ಮೆರವಣಿಗೆಯಲ್ಲಿ ಹೊರಟೆವು. ಈ ಮೆರವಣಿಗೆಯಲ್ಲಿ ಚಂಪಾ ಅವರಲ್ಲದೇ ಆಗ ಎಐಎಸ್‌ಎಫ್ ನಾಯಕರಾಗಿದ್ದ ಸಿದ್ದನಗೌಡ ಪಾಟೀಲ, ಧಾರವಾಡ ಆಕಾಶವಾಣಿ ಕೇಂದ್ರದಲ್ಲಿ ಕೆಲಸ ಮಾಡುತ್ತಿದ್ದ ಚಾಮರಾಜ ಬಾಂಗಿ, ಸಮಾಜವಾದಿ ನಾಯಕರಾದ ರಾಚಪ್ಪ ಹಡಪದ, ವೀರಣ್ಣ ದೇಸಾಯಿ ಮತ್ತು ಹುಬ್ಬಳ್ಳಿ ಸಂಯುಕ್ತ ಕರ್ನಾಟಕದಲ್ಲಿ ನನ್ನ ಸಹೋದ್ಯೋಗಿಯಾಗಿದ್ದ ಜಿ.ಎಚ್.ರಾಘವೇಂದ್ರ ಪಾಲ್ಗೊಂಡಿದ್ದರು. ಪ್ರತಿಭಟನೆೆಯ ಮುಂದಿನ ಸಾಲಿನಲ್ಲಿದ್ದ ರಾಘವೇಂದ್ರ ಧಿಕ್ಕಾರದ ಘೋಷಣೆ ಹಾಕುತ್ತಿದುದ್ದನ್ನು ಕೇಳಿ, ಅವರ ಅನೇಕ ಸಂಬಂಧಿಕರು ಅಚ್ಚರಿಯಿಂದ ನೋಡುತ್ತಿದ್ದರು. ಆ ದಿನ, ಸವಾಯ್ ಗಂಧರ್ವ ಹಾಲ್‌ನಲ್ಲಿ ಸಮ್ಮೇಳನ ನಡೆದರೆ, ಅದರ ಎದುರಿಗೆ ನಾವು ಪ್ರತಿಭಟಿಸಿದೆವು.
ಆ ಪ್ರತಿಭಟನಾ ಸಭೆಯಲ್ಲಿ ನಮ್ಮ ಜಿ.ಎಚ್.ರಾಘವೇಂದ್ರ, ಮಂತ್ರಾಲಯದ ರಾಘವೇಂದ್ರರಾಯರ ಬಗ್ಗೆ ಒಂದು ಪದ್ಯ ಓದಿದರು. ಆಗ ನಮ್ಮೆಲ್ಲ ಹೋರಾಟದೊಂದಿಗೆ ಜೊತೆಗೆ ಇರುತ್ತಿದ್ದ ಜಿ.ಎಚ್.ರಾಘವೇಂದ್ರ ಈಗಿಲ್ಲ. ಆದರೆ ನಮ್ಮ ನೆನಪಿನಂಗಳದಲ್ಲಿ ನಿತ್ಯ ಹಸಿರಾಗಿರುತ್ತಾರೆ. ಅಂದಿನ ಪ್ರತಿಭಟನೆೆಯಲ್ಲಿ ಚಂಪಾ ಅವರು ಬ್ರಾಹ್ಮಣ ಸಮ್ಮೇಳನ ಖಂಡಿಸಿ ಮಾತನಾಡಿದರು. ಆ ದಿನಗಳು ಎಷ್ಟು ಆರೋಗ್ಯಪೂರ್ಣ ಆಗಿದ್ದವೆಂದರೆ, ಸಮ್ಮೇಳನದ ಸಂಘಟಕರಲ್ಲಿ ಒಬ್ಬರಾಗಿದ್ದ ಹಿರಿಯ ಸಂಸ್ಕೃತ ವಿದ್ವಾಂಸ ಪಂಡರಿನಾಥ ಆಚಾರ್ಯ ಗಲಗಲಿಯವರು ಸಮ್ಮೇಳನದಲ್ಲಿ ಪಾಲ್ಗೊಳ್ಳುವುದನ್ನು ಬಿಟ್ಟು ನಾವು ನಡೆಸುತ್ತಿದ್ದ ಪ್ರತಿಭಟನಾ ಸಭೆಯಲ್ಲಿ ದೂರ ನಿಂತು ನಮ್ಮ ಮಾತುಗಳನ್ನು ಆಲಿಸಿ ನಗುತ್ತ ಒಳಹೋದರು. ಆಗ ಚಂಪಾ ಅವರು, ಹಿರಿಯರಾದ ಪಂಡರಿನಾಥ ಆಚಾರ್ಯ ಅವರು ಇಲ್ಲಿ ಬಂದಿದ್ದಾರೆ. ಅವರು ನಮ್ಮ ಸಂದೇಶವನ್ನು ಸಮ್ಮೇಳನದವರಿಗೆ ತಲುಪಿಸಲಿ ಎಂದರು.
ಅಂದು ಬ್ರಾಹ್ಮಣ ಸಮ್ಮೇಳನ ವಿರೋಧಿಸಿದ ನಾವ್ಯಾರೂ ಬ್ರಾಹ್ಮಣ ವಿರೋಧಿಯಾಗಿರಲಿಲ್ಲ. ಈಗಲೂ ಬ್ರಾಹ್ಮಣ ವಿರೋಧಿಗಳಲ್ಲ. ನಾವೆಲ್ಲ ಬೆಳೆದು ಬಂದ ಕಮ್ಯುನಿಸ್ಟ್ ಚಳವಳಿಯಲ್ಲಿ ಬ್ರಾಹ್ಮಣ ಸಮುದಾಯದಿಂದಲೇ ಬಂದ ಅನೇಕ ನಾಯಕರು ಜಾತಿ ಸಂಕೋಲೆಯನ್ನು ಬಿಸಾಕಿ ಈ ಮಾನವತೆಯ ಮಹಾಸಾಗರದಲ್ಲಿ ಒಂದಾಗಿದ್ದನ್ನು ನೋಡಿದ್ದೆವು. ಸಮಾಜವಾದಿ ಚಳವಳಿಯಲ್ಲಿ ಬಂದ ಎಂ.ಜಿ.ಘೋರೆ, ಎಸ್.ಎಂ.ಜೋಶಿ, ಮಧು ಲಿಮಿಯೆ, ಅನಂತಮೂರ್ತಿ ಮುಂತಾದವರು ಬ್ರಾಹ್ಮಣ ಜಾತಿವಾದ ವಿರೋಧಿಸುತ್ತಲೇ ಬಂದರು. ನಮ್ಮ ವಿರೋಧ ಬ್ರಾಹ್ಮಣ ಸಮುದಾಯಕ್ಕೆ ಅಲ್ಲ. ಜಾತಿ ವ್ಯವಸ್ಥೆಯನ್ನು ಗಟ್ಟಿಗೊಳಿಸುವ ಬ್ರಾಹ್ಮಣ್ಯಕ್ಕೆ ಎಂಬುದನ್ನು ಆಗಾಗ ಸ್ಪಷ್ಟಪಡಿಸುತ್ತಲೇ ಬಂದಿದ್ದೇವೆ. 80ರ ದಶಕದಲ್ಲಿ ಬ್ರಾಹ್ಮಣ ಸಮ್ಮೇಳನವನ್ನು ನಾವು ವಿರೋಧಿಸಿದಾಗ, ಆ ಸಮ್ಮೇಳನದ ಸಂಘಟಕರಿಂದ ನಮಗೆ ಅಂತಹ ಪ್ರತಿರೋಧ ಬರಲಿಲ್ಲ. ನಾನು ಕೆಲಸ ಮಾಡುತ್ತಿದ್ದ ಸಂಯುಕ್ತ ಕರ್ನಾಟಕ ಪತ್ರಿಕೆ ಮಧ್ವಬ್ರಾಹ್ಮಣರ ಅಗ್ರಹಾರವೆಂದೇ ಹೆಸರಾಗಿತ್ತು. ಆದರೆ ಬ್ರಾಹ್ಮಣ ಸಮ್ಮೇಳನ ಪ್ರತಿಭಟಿಸಿ ನಾನು ಮತ್ತು ರಾಘವೇಂದ್ರ ಕೆಲಸಕ್ಕೆ ಬಂದಾಗ, ನಮ್ಮ ಅಂದಿನ ಸಂಪಾದಕ ರಾಮಚಂದ್ರ ಉಪಾಧ್ಯಾಯ ಮತ್ತು ಮೂರು ಹೊತ್ತು ಮಡಿ ಮಾಡುತ್ತಿದ್ದ ಸಹೋದ್ಯೋಗಿಗಳು ನಮ್ಮನ್ನು ನಗುನಗುತ್ತಲೇ ಸ್ವಾಗತಿಸಿದ್ದರು.

ಇದನ್ನೆಲ್ಲ ಈಗ ಯಾಕೆ ನೆನಪಿಸಿಕೊಳ್ಳಬೇಕಾಯಿತೆಂದರೆ, 30 ವರ್ಷಗಳ ಹಿಂದೆ ಜಾತಿ ಸಮ್ಮೇಳನ ವಿರೋಧಿಸಿ ಮಾತನಾಡುವಷ್ಟು ನಮ್ಮ ಸಮಾಜ ಜನತಾಂತ್ರಿಕವಾಗಿತ್ತು. ಭಿನ್ನಾಭಿಪ್ರಾಯ ಗೌರವಿಸುವ ಡೆಮಾಕ್ರಟಿಕ್ ವಾತಾವರಣ ಆ ದಿನಗಳಲ್ಲಿ ಇತ್ತು. ಅಂದಿನ ಬ್ರಾಹ್ಮಣರು ಯಾರನ್ನೂ ಮುಟ್ಟಿಸಿಕೊಳ್ಳದ ಮಡಿವಂತರಾದರೂ ಕೂಡ ಇನ್ನೊಬ್ಬರನ್ನು ದ್ವೇಷಿಸುವ ಮತಾಂಧರು ಆಗಿರಲಿಲ್ಲ. ಅಂತಲೇ ಡಾ.ಅನಂತಮೂರ್ತಿಯವರು ಸಂಸ್ಕಾರ ಕಾದಂಬರಿ ಬರೆದಾಗ, ಕೆಲ ಕಂದಾಚಾರಿ ಬ್ರಾಹ್ಮಣರು ಶಪಿಸಿ ಸುಮ್ಮನಾದರೇ ಹೊರತು ದೈಹಿಕ ದಾಳಿ, ತೇಜೋವಧೆಯಂತಹ ಕೆಲಸಕ್ಕೆ ಕೈ ಹಾಕಲಿಲ್ಲ. ಆದರೆ, 90ರ ದಶಕದ ನಂತರ ಸಂಘ ಪರಿವಾರ ಹಿಂದುತ್ವದ ಸಿದ್ಧಾಂತವನ್ನು ಬಳಸಿಕೊಂಡು ರಾಜಕೀಯ ಅಧಿಕಾರ ಸ್ವಾಧೀನಪಡಿಸಿಕೊಳ್ಳಲು ಮುಂದಾದ ಬಳಿಕ ಪರಿಸ್ಥಿತಿ ಬದಲಾಯಿತು. ಸಂಸ್ಕಾರ ಬರೆದಾಗ, ಅಂತಹ ತೀವ್ರ ಪ್ರತಿರೋಧ ಎದುರಿಸದಿದ್ದ ಅನಂತಮೂರ್ತಿಯವರು ಕೋಮುವಾದ ವಿರೋಧಿಸಿದ ಕಾರಣಕ್ಕಾಗಿ ನಾನಾ ತರಹದ ಚಿತ್ರಹಿಂಸೆ ಅನುಭವಿಸಿದರು.
ನಿತ್ಯವೂ ಅವರಿಗೆ ಫೋನ್ ಮಾಡಿ, ಅವಾಚ್ಯ ಬೈಗುಳಗಳ ಸುರಿಮಳೆಯಾಗುತ್ತಿತ್ತು. ಡಯಾಲಿಸಿಸ್ ಮಾಡಿಕೊಳ್ಳಲು ದವಾಖಾನೆಗೆ ಹೋದಾಗಲೂ ಕೂಡ ಅವರ ಮೊಬೈಲ್ ಫೋನ್‌ಗೆ ಕರೆ ಮಾಡಿ, ಸತ್ತು ಹೋಗು ಎಂದು ಬಯ್ಯುತ್ತಿದ್ದರು. ಫ್ಯಾಶಿಸ್ಟರ ಈ ಚಿತ್ರಹಿಂಸೆ ಬಗ್ಗೆ ತುಂಬಾ ನೊಂದುಕೊಂಡಿದ್ದ ಅನಂತಮೂರ್ತಿಯವರು ಕೆಲ ಬಾರಿ ಭೆೇಟಿಯಾದಾಗ ಸಂಕಟ ತೋಡಿಕೊಳ್ಳುತ್ತಿದ್ದರು. ಭಾರತದಲ್ಲಿ ಮನುವಾದ ಮತ್ತು ನಾಝಿವಾದಗಳ ಮಿಶ್ರಣ ಎಂತಹ ಘೋರ ಸ್ವರೂಪ ಪಡೆದಿದೆಯೆಂದರೆ, ಅನಂತಮೂರ್ತಿಯವರು ನಿಧನರಾದಾಗಲೂ ಕೆಲವರು ಪಟಾಕಿ ಸಿಡಿಸಿ ಸಂಭ್ರಮಿಸಿದರು. ನಮ್ಮ ದೇಶದ ಜಾತಿ ವ್ಯವಸ್ಥೆ ಎಷ್ಟು ಕ್ರೂರವಾಗಿದೆಯೆಂದರೆ, ಜಾತಿ ಬಂಧನವನ್ನು ಕಳಚಿ ವಿಶ್ವಮಾನವರಾಗಲು ಹೊರಟ ಬಸವಣ್ಣನಂತಹವರನ್ನು ಇದು ಜೀವಂತ ಇರಕೊಡಲಿಲ್ಲ. ಅಂಬೇಡ್ಕರ್, ಜ್ಯೋತಿಬಾ ಫುಲೆಯಂತಹವರಿಗೂ ನಾನಾ ಕಿರುಕುಳ ನೀಡಿದರು. ಕೇರಳದ ನಾರಾಯಣ ಗುರು ಬದುಕಿದ್ದಾಗ, ಚಿತ್ರಹಿಂಸೆ ನೀಡಿ ಈಗ ಅವರು ‘ನೀಡಿದ ಮಾನವರೆಲ್ಲ’ ಒಂದೇ ಎಂಬ ಸಂದೇಶವನ್ನೇ ಅಳಿಸಿ ಹಾಕಲು ಸಂಘ ಪರಿವಾರ ಮುಂದಾಗಿದೆ. ‘ನಮಗೆ ಜಾತಿ ಇಲ್ಲ’ ಎಂದು ನಾರಾಯಣಗುರು ಹೇಳಲೇ ಇಲ್ಲ ಎಂದು ಆರೆಸ್ಸೆಸ್‌ನ ಭಾರತೀಯ ಸಂಶೋಧನಾ ಸಂಸ್ಥೆ ಕಟ್ಟುಕತೆ ಕಟ್ಟಿ ಕೇರಳದಲ್ಲಿ ಈಳವರಿಂದ ಉಗಿಸಿಕೊಳ್ಳುತ್ತಿದೆ.
ಬ್ರಾಹ್ಮಣರು, ಲಿಂಗಾಯತರು, ಒಕ್ಕಲಿಗರು, ಜೈನರು, ಹಿಂದೂ ಅಥವಾ ಮುಸ್ಲಿಮರಾಗಲಿ ಇವರ್ಯಾರೂ ಮೂಲಭೂತವಾಗಿ ಕೆಟ್ಟವರಲ್ಲ. ಮನುಷ್ಯರು ಮೂಲಭೂತವಾಗಿ ಒಳ್ಳೆಯವರೇ. ಆದರೆ ತಾಯಿಯ ಹೊಟ್ಟೆಯಿಂದ ಹೊರಬಂದು ಅಂಬೆಗಾಲಿಡುತ್ತಿರುವಾಗಲೇ ಮನುಷ್ಯನಿಗೆ ಅಂಟಿಕೊಳ್ಳುವ ಕೋಮು ಮತ್ತು ಜಾತಿಗಳು ಮನುಷ್ಯರನ್ನು ಪಶುವನ್ನಾಗಿ ಮಾಡುತ್ತವೆ. ಮನುಷ್ಯರ ನಡುವೆ ಜಾತಿ, ಕಂದರಗಳು ನಿರ್ಮಾಣ ಆಗುತ್ತವೆ. ಆಕಾಶದೆತ್ತರದ ಅಡ್ಡಗೋಡೆಗಳು ಎದ್ದು ನಿಲ್ಲುತ್ತವೆ. ಈ ಜಾತಿಯ ಹೊಲಸನ್ನು ಮೈಗಂಟಿಸಿಕೊಳ್ಳದ ಬಸವಣ್ಣ, ಕುವೆಂಪು, ಬುದ್ಧ, ಅಂಬೇಡ್ಕರ್ ಅಂತಹವರು ವಿಶ್ವಮಾನವರಾಗುತ್ತಾರೆ. ಇಂತಹ ವಿಶ್ವಮಾನವರೇ ಬೆಳಕನ್ನು ಚೆಲ್ಲಿ, ಈ ಮನುಕುಲವನ್ನು ಮುನ್ನಡೆಸಿಕೊಂಡು ಬಂದಿದ್ದಾರೆ. ಅವರು ಹಚ್ಚಿದ ಬೆಳಕಿನ ದೀಪ ನಂದಿ ಹೋಗದಂತೆ ನೋಡಿಕೊಳ್ಳುವುದು ಪ್ರಗತಿಪರ, ಮಾನವತಾವಾದಿಗಳಾದ ನಮ್ಮೆಲ್ಲರ ಜವಾಬ್ದಾರಿಯಾಗಿದೆ.</p><h3>Varthabarati</h3><h2 id="ch14">ಅಮರೀಂದರ್ ಅವಸರ!</h2><h3></h3><p>
ಉತ್ತರ ಪ್ರದೇಶ, ಪಂಜಾಬ್ ಹಾಗೂ ಉತ್ತರಾಖಂಡ ವಿಧಾನಸಭಾ ಚುನಾವಣೆಯ ದಿನಾಂಕದ ಬಗ್ಗೆ ಸ್ವಲ್ಪಮಟ್ಟಿಗೆ ಗೊಂದಲ ಇದ್ದಂತಿದೆ. ಉತ್ತರ ಪ್ರದೇಶದ ಮುಖ್ಯಮಂತ್ರಿ ಅಖಿಲೇಶ್ ಯಾದವ್ ಅವರು, ರಾಜ್ಯದ ಶಿಕ್ಷಣ ಮಂಡಳಿ ಪರೀಕ್ಷೆಗಳು ಮುಗಿದ ಬಳಿಕ ಚುನಾವಣೆ ನಡೆಯಲಿ ಎಂಬ ಬಗ್ಗೆ ಒಲವು ಹೊಂದಿದ್ದಾರೆ. ಆದರೆ ಪಂಜಾಬ್‌ನ ಕಾಂಗ್ರೆಸ್ ಸಿಎಂ ಅಭ್ಯರ್ಥಿ ಕ್ಯಾಪ್ಟನ್ ಅಮರೀಂದರ್ ಸಿಂಗ್ ಮಾತ್ರ ಅವಸರದಲ್ಲಿದ್ದಾರೆ. 2017ರ ಮಾರ್ಚ್ ಒಳಗಾಗಿ ಚುನಾವಣೆಯ ಫಲಿತಾಂಶವೂ ಬರಬೇಕು ಎಂಬ ತರಾತುರಿ ಅವರದ್ದು. ಈ ಮೂಲಕ ತುಂಬುಹೃದಯದಿಂದ ತಮ್ಮ ಮೊಮ್ಮಗಳು ನಿರ್ವಾಣ್ ವಿವಾಹದಲ್ಲಿ ಪಾಲ್ಗೊಳ್ಳಬಹುದು ಎಂಬ ಲೆಕ್ಕಾಚಾರ ಅವರದ್ದು. ಅಂದರೆ ಚುನಾವಣೆಯಲ್ಲಿ ತಾವು ಹಾಗೂ ತಮ್ಮ ಪಕ್ಷ ಪರಾಜಯ ಹೊಂದಿದರೂ ಸಂಭ್ರಮಿಸಲು ಕಾರಣ ಇರುತ್ತದೆ. ಆದರೆ ಚೆಂಡು ಭಾರತದ ಚುನಾವಣಾ ಆಯೋಗದ ಅಂಗಳದಲ್ಲಿದೆ.
ಅನಂತ್ ಕುಮಾರ್ ಗೊಣಗಾಟ!
 ಅನಂತ್ ಕುಮಾರ್ ಸಂಸದೀಯ ವ್ಯವಹಾರಗಳ ಸಚಿವ. ಆದರೆ ಈ ಖಾತೆಯನ್ನು ಹಿಂದೆ ಹೊಂದಿದ್ದ ಮಾಹಿತಿ ಮತ್ತು ಪ್ರಸಾರ ಖಾತೆ ಸಚಿವ ವೆಂಕಯ್ಯ ನಾಯ್ಡು, ಸಂಸದೀಯ ಕಲಾಪಗಳನ್ನು ಮಾಧ್ಯಮಗಳಿಗೆ ವಿವರಿಸುವುದರಿಂದ ಅವರನ್ನು ತಡೆಯಲು ಸಾಧ್ಯವಾಗಿಲ್ಲ. ಅಂದರೆ ಕುಮಾರ್ ಈ ಬಗ್ಗೆ ದೂರುತ್ತಿದ್ದಾರೆ ಎಂಬ ಅರ್ಥವಲ್ಲ; ಆದರೆ ಮಾಧ್ಯಮದವರು ಯಾವಾಗಲೂ ನಾಯ್ಡು ಅವರನ್ನೇ ಏಕೆ ನೆಚ್ಚಿಕೊಳ್ಳುತ್ತಾರೆ ಎಂಬ ಸದ್ದು ಎಬ್ಬಿಸಿದ್ದರು. ಬಿಜೆಪಿ ಜೇಷ್ಠತಾ ಪಟ್ಟಿಯಲ್ಲಿ ವೆಂಕಯ್ಯ ನಾಯ್ಡು ಅವರದ್ದು ಅನಂತ್ ಕುಮಾರ್ ಅವರಿಗಿಂತ ಹಿರಿಯ ಶ್ರೇಣಿ. ಅವರ ಆಪ್ತ ಮೂಲಗಳ ಪ್ರಕಾರ, ಮಾಹಿತಿ ಹಾಗೂ ಪ್ರಸಾರ ಖಾತೆ ಸಚಿವರಾಗಿ, ಸಂಸದೀಯ ಕಲಾಪ ಸೇರಿದಂತೆ ಸರಕಾರದ ಕಾರ್ಯನಿರ್ವಹಣೆ ಬಗೆಗಿನ ಯಾವುದೇ ಸುದ್ದಿ ಅಥವಾ ಮಾಹಿತಿಯನ್ನು ಪ್ರಸಾರ ಮಾಡುವುದು ಅವರ ಹಕ್ಕು. ಆದರೆ ಮೇಲ್ನೋಟಕ್ಕೆ ಇದನ್ನು ಕಾರ್ಯವ್ಯಾಪ್ತಿ ಬಗೆಗಿನ ವಿವಾದ ಎಂದು ಅನಂತ್ ಕುಮಾರ್ ತೋರ್ಪಡಿಸಿಕೊಂಡಿಲ್ಲ. ಆದರೆ ಉಭಯ ಸಚಿವರ ಅಧೀನ ಅಧಿಕಾರಿಗಳು ಮಾತ್ರ ಯಾವುದು ನ್ಯಾಯೋಚಿತ ಎಂಬ ಬಗ್ಗೆ ಮಾತಾಡಿಕೊಳ್ಳುತ್ತಿದ್ದಾರೆ.
ಇದು ಆಝಾದ್ ಕಾಲವಲ್ಲ!
 ಪತ್ರಕರ್ತರು ಸದಾ ಸಮಬಲದ ಹೋರಾಟದ ನಿರೀಕ್ಷೆಯಲ್ಲಿರುತ್ತಾರೆ. ಆದ್ದರಿಂದ ಸಾಮಾನ್ಯವಾಗಿ ಸಂಸದರ ನಡುವೆ ನಡೆಯುವ ಕ್ರಿಕೆಟ್ ಪಂದ್ಯವನ್ನು ಎದುರು ನೋಡುತ್ತಿರುತ್ತಾರೆ. ಬಹುತೇಕ ಬಾರಿ ಗಮನ ಸೆಳೆಯುವುದು, ಈ ಪಂದ್ಯದ ಪಿತಾಮಹ ಎನಿಸಿಕೊಂಡ ಬಿಜೆಪಿ ಸಂಸದ, ಮಾಜಿ ಕ್ರಿಕೆಟರ್ ಕೀರ್ತಿ ಆಝಾದ್. ಆದರೆ ಈ ಬಾರಿ ಪಂದ್ಯದ ಸುತ್ತ ಅವರು ಸುಳಿಯುವುದೂ ಇಲ್ಲ ಎಂಬ ಮಾತು ಕೇಳಿ ಬರುತ್ತಿದೆ. ದಿಲ್ಲಿ ಜಿಲ್ಲಾ ಕ್ರಿಕೆಟ್ ಸಂಸ್ಥೆಯ ಅವ್ಯವಹಾರಕ್ಕೆ ಸಂಬಂಧಿಸಿದಂತೆ ಕೇಂದ್ರ ಹಣಕಾಸು ಸಚಿವ ಅರುಣ್ ಜೇಟ್ಲಿ ವಿರುದ್ಧ ಬಹಿರಂಗವಾಗಿ ಅಸಮಾಧಾನ ವ್ಯಕ್ತಪಡಿಸಿದ ಬಳಿಕ ಆಝಾದ್ ಲೋ ಪ್ರೊಫೈಲ್ ಆಗಿಯೇ ಉಳಿದಿದ್ದಾರೆ. ಆದ್ದರಿಂದ ಈ ಬಾರಿ ಅವರ ಮಾರ್ಗದರ್ಶನದಲ್ಲಿ ತರಬೇತಿ ಪಡೆಯುವ ಮೂಲಕ ಅವರು ಮುನ್ನೆಲೆಗೆ ಬರುವ ಸಾಧ್ಯತೆ ವಿರಳ.
ನ್ಯಾ. ಠಾಕೂರ್ ಅವರಿಂದ ಚಿದಂಬರಂ ಗುಣಗಾನ
 ಭಾರತದ ಮುಖ್ಯ ನ್ಯಾಯಮೂರ್ತಿ ಟಿ.ಎಸ್.ಠಾಕೂರ್ ಭಾವನಾತ್ಮಕ ಜೀವಿ ಎನಿಸಿಕೊಂಡವರು. ಸಾರ್ವಜನಿಕ ಸಮಾರಂಭದಲ್ಲೇ ಸಾಮಾನ್ಯವಾಗಿ ಇವರ ಭಾವನೆಗಳು ಕಟ್ಟೆಯೊಡೆಯುತ್ತವೆ. ಆದರೆ ಕೆಲವೊಮ್ಮೆ ತಕ್ಷಣ ಸಿಟ್ಟು ಎಲ್ಲೆ ಮೀರುವುದೂ ಇದೆ. ನ್ಯಾಯಾಲಯದಲ್ಲಿ ಘನತೆ ಕಾಪಾಡಿಕೊಳ್ಳದ ವಕೀಲರ ವಿರುದ್ಧ ಇತ್ತೀಚೆಗೆ ಅವರು ಹರಿಹಾಯ್ದರು. ಇದು ಮೀನು ಮಾರುಕಟ್ಟೆಯೇ? ಇದರಿಂದ ನಾನು ಯಾವ ನೆನಪನ್ನು ಒಯ್ಯಲು ಸಾಧ್ಯ? ವಕೀಲರು ಹೇಗೆ ನಡೆದುಕೊಳ್ಳಬೇಕು ಎಂಬ ಕಲ್ಪನೆಯೂ ಇಲ್ಲದೇ ಪರಸ್ಪರರನ್ನು ಮೀರಿಸುವ ಪ್ರಯತ್ನ ಮಾಡುತ್ತಿದ್ದೀರಿ. ನನಗೆ ಸುಪ್ರೀಂಕೋರ್ಟ್‌ನಲ್ಲಿ ಬಾಕಿ ಇರುವುದು ಒಂದು ವಾರ ಮಾತ್ರ. ನಾನು ಭಾರವಾದ ಹೃದಯದೊಂದಿಗೆ ಇಲ್ಲಿಂದ ವಿರಮಿಸುತ್ತಿದ್ದೇನೆ ಎಂದು ಹೇಳಿದರು. ವಕೀಲರು ಹಿರಿಯರಾದ ಪಿ.ಚಿದಂಬರಂ ಅವರಿಂದ ಕಲಿಯಬೇಕಾದ್ದು ಸಾಕಷ್ಟಿವೆ ಎಂದು ಸಿಜೆ ಹೇಳಿಬಿಟ್ಟರು. ಚಿದಂಬರಂ ಅವರತ್ತ ನೋಡಿ. ಅವರು ಎಂದಾದರೂ ಏರುಧ್ವನಿಯಲ್ಲಿ ವಾದ ಮಾಡಲು ಎದ್ದು ನಿಂತಿರುವುದು ನೋಡಿದ್ದೀರಾ? ಇಲ್ಲ. ಸದಾ ಗದ್ದಲ ಎಬ್ಬಿಸುವ ವಕೀಲರಿಂದ ಅವರು ಕಡಿಮೆ ತಿಳಿದುಕೊಂಡವರು ಎಂದುಕೊಂಡಿದ್ದೀರಾ?ಎಂದರು.
ಸುಮಿತ್ರಾ ಮಹಾಜನ್ ಅಸಮಾಧಾನ?
  ಸಂಸತ್ತಿನ ಚಳಿಗಾಲದ ಅಧಿವೇಶನ ವಿವಾದದಲ್ಲಿ ಕೊಚ್ಚಿಕೊಂಡು ಹೋಗಿದ್ದರಿಂದ ಹೆಚ್ಚು ಅಸಮಾಧಾನಗೊಂಡದ್ದು ಲೋಕಸಭೆ ಸ್ಪೀಕರ್ ಸುಮಿತ್ರಾ ಮಹಾಜನ್. ಅದರಲ್ಲೂ ಮುಖ್ಯವಾಗಿ ಚಳಿಗಾಲದ ಅಧಿವೇಶನದ ಅವಧಿಯಲ್ಲೇ ಎರಡು ಬಾರಿ ಹಿರಿಯ ಮುಖಂಡ ಎಲ್.ಕೆ.ಅಡ್ವಾಣಿಯವರ ಸಿಟ್ಟು ಕಟ್ಟೆಯೊಡೆದ ಬಳಿಕ. ಒಂದು ಬಾರಿ ಅವರು ಅನಂತ್ ಕುಮಾರ್ ಅವರಲ್ಲಿ, ಲೋಕಸಭೆಯ ಸ್ಪೀಕರ್ ಕೂಡಾ ಸದನ ಕಲಾಪ ನಡೆಸಲು ವಿಫಲರಾಗಿದ್ದಾರೆ ಎಂದು ಬೇಸರ ವ್ಯಕ್ತಪಡಿಸಿದರು. ಸದಾ ಸದನದಲ್ಲಿ ಗೌರವಯುತ ಸ್ಥಾನ ಹೊಂದಿರುವ ಸುಮಿತ್ರಾ ಮಹಾಜನ್, ಇಡೀ ಸದನದಲ್ಲಿ ಕೋಲಾಹಲದ ಪರಿಸ್ಥಿತಿ ಇದ್ದರೂ, ಆಡಳಿತ ಪಕ್ಷದವರು ಮಸೂದೆಗೆ ಆಂಗೀಕಾರ ಪಡೆಯಲು ಅವರಿಗೆ ಅನುಕೂಲ ಮಾಡಿಕೊಡುವ ಮೂಲಕ ಆಡಳಿತ ಪಕ್ಷದ ಪಕ್ಷಪಾತಿಯಾಗಿ ನಡೆದುಕೊಂಡಿದ್ದಾರೆ ಎಂಬ ಕಾರಣದಿಂದ ತಮ್ಮ ಗೌರವವನ್ನು ಸ್ವಲ್ಪಮಟ್ಟಿಗೆ ಕಳೆದುಕೊಂಡಿದ್ದಾರೆ ಎನ್ನುವುದು ವಿಶ್ಲೇಷಕರ ಅಭಿಪ್ರಾಯ. ಇದರ ಜತೆಗೆ ಅಡ್ವಾಣಿ ಆಕ್ರೋಶ, ಸಭಾಧ್ಯಕ್ಷರಲ್ಲಿ ಬೇಸರ ತಂದಿದೆ. ಬಹುಶಃ ಅವರ ಮುಖದಲ್ಲಿ ನಗೆ ತಂದುಕೊಳ್ಳಲು ವಿಶೇಷ ಅಧಿವೇಶನ ಅಥವಾ ಬಜೆಟ್ ಅಧಿವೇಶನವಾದರೂ ಅವಕಾಶ ನೀಡುತ್ತದೆಯೇ ಎಂದು ಕಾದುನೋಡಬೇಕು.</p><h3>Varthabarati</h3><h2 id="ch15">ಟಾಮ್ ಮತ್ತು ಜೆರ್ರಿ ಅಥವಾ ಸ್ಲೋ ಸೈಕಲ್ ರೇಸ್!</h2><h3>ಬಾಲಸುಬ್ರಹ್ಮಣ್ಯ  ಕಂಜರ್ಪಣೆ </h3><p>
ಮಕ್ಕಳಿಂದ ಮೊದಲ್ಗೊಂಡು ಮುದುಕರವರೆಗೆ ಎಲ್ಲರನ್ನೂ ಸಂತೋಷವಾಗಿರಿಸಬಲ್ಲ ಟಾಮ್ ಮತ್ತು ಜೆರ್ರಿ ಎಂಬ ಕಾಮಿಡಿ ಶೋವನ್ನು ನೋಡದ ಟಿವಿ ಪ್ರಿಯರು ವಿರಳ. ಬುದ್ಧಿ ಶಕ್ತಿಯಿದ್ದರೆ ಗಾತ್ರ, ಸ್ವರೂಪ ಮತ್ತು ದೈಹಿಕ ಶಕ್ತಿ ಇವು ಗೌಣವೆಂದು ತೋರಿಸುವ ಈ ಕಾಮಿಡಿಯು ಸಾಕಷ್ಟು ಮನರಂಜನೆಯನ್ನು ನೀಡುವ ಒಂದು ಜನಪ್ರಿಯ ಕಾರ್ಯಕ್ರಮ. ಚಾರ್ಲಿ ಚಾಪ್ಲಿನ್‌ನ ಸಿನೆಮಾಗಳೂ ಹೀಗೆಯೇ ಖುಷಿಕೊಡುತ್ತವೆ.
 ಇವುಗಳ ಕುರಿತು ಇಷ್ಟು ಸಾಕು. ವಿವರಿಸಬೇಕಾದ ಅಗತ್ಯವಿಲ್ಲ.
ಕೇಂದ್ರದಲ್ಲಿ ಭಾಜಪ ಸರಕಾರ ಬಂದಾಗ ಈ ಆಟ ಮೋದಿ ಮತ್ತು ಕೇಜ್ರಿವಾಲ್ ನಡುವೆ ಎಂದು ಭಾಸವಾಗುತ್ತಿತ್ತು. ಆದರೆ ಕೇಜ್ರಿವಾಲ್ ತೀರಾ ಕ್ಷುಲ್ಲಕ ವಿಚಾರಗಳನ್ನು ಪ್ರಸ್ತಾವಿಸುವುದು ಮತ್ತು ಆತನ ಪಡೆಯ ಮಂದಿ ಒಂದಲ್ಲ ಒಂದು ಗೊಂದಲದಲ್ಲಿ ಸಿಕ್ಕಿಹಾಕಿಕೊಳ್ಳುವುದು ಆರಂಭವಾದ ಮೇಲೆ ಆ(ಪ್) ಪಕ್ಷವು ಒಂದು ಹಾಸ್ಯ ನಾಟಕದಂತೆ ಮುಂದುವರಿಯುತ್ತಿದೆ. ಕರ್ನಾಟಕದಲ್ಲಿ ವಾಟಾಳ್ ನಾಗರಾಜ್ ಮಾಡುವ ಸರ್ಕಸ್ಸಿಗೂ ಈ ನಟನೆಗೂ ವಿಶೇಷವಾದ ವ್ಯತ್ಯಾಸ ಗುರುತಾಗುವುದಿಲ್ಲ. ವಾಟಾಳ್‌ಗೆ ಅಧಿಕಾರವಿಲ್ಲ; ಕೇಜ್ರಿವಾಲ್ ಅಧಿಕಾರ ಹೊಂದಿದ್ದಾರೆ, ಅಷ್ಟೇ ವ್ಯತ್ಯಾಸ. ಸದ್ಯ ಭಾರತದ ರಾಜಕೀಯದಲ್ಲಿ ರಾಹುಲ್ ಗಾಂಧಿ ಮತ್ತು ಮೋದಿಯ ನಡುವಣ ಟೀಕೆ-ಪ್ರತಿಟೀಕೆಯ ಆಟವನ್ನು ಗಮನಿಸಿದಾಗ ಈ ಕಾಮಿಡಿಗಳು ನೆನಪಾಗುತ್ತವೆ. ಇದನ್ನು ವಿಸ್ತರಿಸಬೇಕಾದರೆ ಕೆಲವು ಮಾಹಿತಿಗಳು ಅಗತ್ಯವಾಗಬಹುದು:
ಕಾಂಗ್ರೆಸ್ ಪಕ್ಷವು ಸ್ವಾತಂತ್ರ್ಯ ಸಿಕ್ಕಾಗ ಅನೇಕ ಸ್ವಂತ ಶಕ್ತಿಕೇಂದ್ರಗಳನ್ನು ಹೊಂದಿಯೂ ನೆಹರೂ ಅವರನ್ನೇ ಮುಖವಾಗಿ ಹೊಂದಿತ್ತು. ಗಾಂಧಿ-ನೆಹರೂ ಯುಗದ ಸರ್ದಾರ್ ಪಟೇಲ್, ಅಂಬೇಡ್ಕರ್, ರಾಜಾಜಿ, ಕೃಪಲಾನಿ, ಮಾಳವೀಯ, ರಾಜೇಂದ್ರ ಪ್ರಸಾದ್ ಮುಂತಾದವರು ಒಂದಲ್ಲ ಒಂದು ಕಾರಣಕ್ಕೆ ನೇಪಥ್ಯಕ್ಕೆ ಸರಿದುದರಿಂದ ನೆಹರೂ ವಾರಸುದಾರಿಕೆಗೆ ಅವಕಾಶ ದಕ್ಕಿತು. ಇಂದಿರಾ, ಅನಂತರ ರಾಜೀವ್ ಹೀಗೆ ನೆಹರೂ ಉತ್ತರಾಧಿಕಾರಿಗಳೇ ಕಾಂಗ್ರೆಸ್‌ನ ಅನಭಿಷಿಕ್ತ ಮತ್ತು ಅಭಿಷಿಕ್ತ ಸಾಮ್ರಾಟರಾಗಿ ಉಳಿದರು. ಶಾಸ್ತ್ರಿ, ಮೊರಾರ್ಜಿ, ನಂದಾ, ಜಗಜೀವನ್ ರಾಮ್ ಮುಂತಾದ (ಮತ್ತು ಇತರ) ಅನೇಕರು ಅಧಿಕಾರದ ಸಮೀಪ ಬಂದರಾದರೂ ಅಲ್ಲಿ ಉಳಿಯಲು ಶಕ್ತರಾಗಲಿಲ್ಲ. ಮುಖ್ಯವಾಗಿ ಕಾಂಗ್ರೆಸ್ಸಿನ ಒಗ್ಗಟ್ಟಿಗೆ ನೆಹರೂ ಕುಟುಂಬದ ರಾಜಕಾರಣಕ್ಕಿಂತಲೂ ನೆಹರೂ ಕುಟುಂಬದ ಸದಸ್ಯರು ಅನಿವಾರ್ಯವೆಂಬಂತಹ ಪರಿಸ್ಥಿತಿಯನ್ನು ಕಾಂಗ್ರೆಸಿಗರು ನಿರ್ಮಿಸಿಕೊಂಡರು. ಪಿ.ವಿ.ನರಸಿಂಹ ರಾವ್, ಮನಮೋಹನ ಸಿಂಗ್ ನೆಹರೂ ಕುಟುಂಬಸ್ಥರಲ್ಲದೆ ಪ್ರಧಾನಿ ಪಟ್ಟ ಅಲಂಕರಿಸಿದ ಅರ್ಹ ಕಾಂಗ್ರೆಸಿಗರು ಎಂಬುದರೊಂದಿಗೇ ಅವರಿಗೆ ಈ ಪಟ್ಟವನ್ನು ಗಳಿಸಿಕೊಟ್ಟದ್ದು ಅವರ ಅರ್ಹತೆಯೆಂಬುದಕ್ಕಿಂತಲೂ ಅವರ ಸ್ವಾಮಿ ನಿಷ್ಠೆ ಎಂಬುದು ಸಾಮಾನ್ಯ ನೋಟಕ್ಕೇ ಅರಿವಾಗುತ್ತದೆ. ಸೋನಿಯಾ ಗಾಂಧಿ ಪ್ರಧಾನಿಯಾಗಿದ್ದರೆ ನಮ್ಮ ರಾಜಕೀಯವು ಮುಖ್ಯ ಬದಲಾವಣೆಯನ್ನೇನೂ ಕಾಣುತ್ತಿರಲಿಲ್ಲ. ಆದರೆ ಸೋನಿಯಾ ಆಯ್ಕೆಯನ್ನು ಕಾಂಗ್ರೆಸ್ ಪಕ್ಷದೊಳಗಿನ ವ್ಯವಹಾರವಾಗಿ ಕಾಣದೆ ದೇಶದ, ಜನತೆಯ ವ್ಯವಹಾರವಾಗಿ ಕಂಡದ್ದಕ್ಕಾಗಿ ಕಾಂಗ್ರೆಸ್ ಪಕ್ಷವು ಈಗ ಅರಾಜಕತೆಯ, ನಾಯಕತ್ವದ ಅಭಾವದ, ಭಾರೀ ಬೆಲೆ ತೆರುತ್ತಿದೆ. ಈ ತಲೆಮಾರಿನ ಕಾಂಗ್ರೆಸ್ ಧುರೀಣರಲ್ಲಿ ಜ್ಯೋತಿರಾದಿತ್ಯ ಸಿಂಧ್ಯಾ, ಸಚಿನ್ ಪೈಲಟ್ ಮುಂತಾದ ಪಾದರಸದೋಪಾದಿಯ ನಾಯಕರಿದ್ದರೂ ಅವರಿಗೆ ಕಾಂಗ್ರೆಸಿನ ಈಗಿನ ವ್ಯವಸ್ಥೆಯಲ್ಲಿ ಸ್ಥಾನ ದಕ್ಕುವ ಸಂಭವ ಕಡಿಮೆ. ‘‘ನಿಮಗೂ ಬೇಡ, ನಮಗೂ ಬೇಡ, ಅವರೇ ಇರಲಿ’’ ಎಂಬ ಲೌಕಿಕ ನ್ಯಾಯವನ್ನು ಕಾಂಗ್ರೆಸ್‌ನ ಅಲಿಖಿತ ಸಂವಿಧಾನವಾಗಿ ಕಾಪಾಡಿಕೊಂಡು ಬಂದ ಮಂದಿ ತಮ್ಮ ಅರ್ಹತೆಯನ್ನು ಕೊನೆಗೆ ಅಸ್ತಿತ್ವವನ್ನೇ ಬಲಿಕೊಟ್ಟರು. ಇದರಿಂದಾಗಿ ಕಾಂಗ್ರೆಸ್‌ಗೆ ನೆಹರೂ ಕುಟುಂಬದ ಯಾರಾದರೊಬ್ಬರು ಬೇಕೆಂಬ ಸುಳ್ಳು ಅನಿವಾರ್ಯತೆ ಒದಗಿತು. ನೆಹರೂ ಕಾಲದಲ್ಲಿ ದೇಶದ ಅಧಿಕೃತ ವಕ್ತಾರನಾಗಿದ್ದ ಕಾಂಗ್ರೆಸ್ ಇಂದಿರಾ ಯುಗದಲ್ಲಿ ಸರ್ವಶಕ್ತವಾಯಿತು. ಆದರೆ ಪಕ್ಷದ ಮೇಲೆ ಈ ಕುಟುಂಬ ಹಿಡಿತ ಸಾಧಿಸಿದಷ್ಟು ಮತದಾರರ ಮೇಲೆ ಸಾಧಿಸಲಶಕ್ತವಾಯಿತು. ಸೋನಿಯಾ ನಾಯಕತ್ವದಲ್ಲಿ ಕಾಂಗ್ರೆಸ್ ಮುಳುಗುವ ಟೈಟಾನಿಕ್ ಆಗಿ ಪರಿಣಮಿಸಿದರೂ ಕಾಂಗ್ರೆಸಿಗರು ಅದನ್ನು ಹೇಳುವಂತಿಲ್ಲ; ಮತ್ತು ಕೆಲವೊಂದು ಸ್ಥಾಪಿತ ಕಾರಣಗಳು ಮತ್ತು ಸ್ವಹಿತಾಸಕ್ತಿಯಿಂದಾಗಿ ಯಾವ ಕಾಂಗ್ರೆಸಿಗನೂ ಅದನ್ನು ಹೇಳುತ್ತಿಲ್ಲ. ಸೋನಿಯಾ ಇನ್ನು ದೇಶದ ಹೋಗಲಿ, ಕಾಂಗ್ರೆಸಿನ ಚುಕ್ಕಾಣಿಯನ್ನೂ ಹಿಡಿಯುವ ಮಾತು ಕನಸೆಂಬುದು ಬಹುತೇಕ ನಿರ್ಧಾರವಾದಂತಿದೆ. ಪಕ್ಷವು ದೇಶದ ಬಹುತೇಕ ರಾಜ್ಯಗಳಲ್ಲಿ ಅಧಿಕಾರವನ್ನು ಕಳೆದುಕೊಂಡಿದೆ ಮಾತ್ರವಲ್ಲ, ಅಪ್ರಸ್ತುತವಾಗಲು ಯತ್ನಿಸುತ್ತಿದೆಯೆಂಬುದು ಕಾಂಗ್ರೆಸಿಗರನ್ನು ಕಾಡದಿರುವುದು (ಅಥವಾ ಕಾಡಿದರೂ ಕಾಡದಂತಿರುವುದು!) ಅಚ್ಚರಿಯ ಸಂಗತಿ.
ಕಾಂಗ್ರೆಸಿಗರ ಕುರಿತು ಒಂದು ಟೀಕೆಯಿದೆ: ಅವರಿಗೆ ದೇಶ, ಮತದಾರ, ಪಕ್ಷ ಈ ಯಾವುದೇ ಧ್ಯೇಯನಿಷ್ಠೆಗಿಂತಲೂ ಪಕ್ಷದಲ್ಲಿ ಯಾವುದಾದರೊಂದು ಆಯಕಟ್ಟಿನ ಸ್ಥಾನವನ್ನು ಆಕ್ರಮಿಸಿಕೊಳ್ಳುವುದು, ಮತ್ತು ಎಲ್ಲಾದರೂ ಸರಿಯೆ, ಅಧಿಕಾರ ಸಿಕ್ಕಿದರೆ ಅದನ್ನು ಸ್ವಂತ ಲಾಭ ಮತ್ತು ಪ್ರತಿಷ್ಠೆಗೆ ಬಳಸಿಕೊಳ್ಳುವುದು. ಇದರಿಂದಾಗಿ ಕಾಂಗ್ರೆಸಿಗೆ ಕಾರ್ಯಕರ್ತರ ಸಂಖ್ಯೆ ಮತ್ತು ಜನಬೆಂಬಲ ದಿನೇದಿನೇ ಕಡಿಮೆಯಾಗುತ್ತಿದೆಯಾದರೂ ಅವರು ಅದನ್ನು ಲೆಕ್ಕಿಸುವ ಗೋಜಿಗೆ ಹೋಗುತ್ತಲೇ ಇಲ್ಲ. (ಈ ಟೀಕೆಯನ್ನು ಸತ್ಯವಾಗಿಸಲು ಕಾಂಗ್ರೆಸಿಗರು ಹಳ್ಳಿಯಿಂದ ದಿಲ್ಲಿಯವರೆಗೆ ಅನವರತವೂ ಪ್ರಯತ್ನಿಸುತ್ತಿದ್ದಾರೆ!)
ಈ ಹಂತದಲ್ಲಿ ಕಾಂಗ್ರೆಸ್ ಪಕ್ಷವು ರಾಹುಲ್ ಗಾಂಧಿ ತಮ್ಮ ನಾಯಕನೆಂದು ಹೇಳಿಕೊಂಡು ಬರಲು ಬೇಕಾದ ನಂಬಿಕೆಯನ್ನು ಪ್ರದರ್ಶಿಸದೆ ತೋರಿಕೆಗಷ್ಟೇ ಅತನನ್ನು ಮುಂದಿಟ್ಟುಕೊಂಡು ಬಂದಿದೆ. ಇದು ಒಂದು ಹಂತದ ವರೆಗೆ ಕಾಂಗ್ರೆಸಿಗರಿಗೆ ಅಗತ್ಯ ಮತ್ತು ಅನುಕೂಲ. ರಾಹುಲ್ ಗಾಂಧಿ ಇನ್ನೂ ರಾಜಕೀಯ ಪ್ರಬುದ್ಧತೆಯನ್ನು ಸಾಬೀತುಪಡಿಸಿಲ್ಲ. ಆದರೂ ಗಾಂಧಿಯೆಂಬ ಮೊಹರೊಂದೇ ಆತನನ್ನು ದೇಶದ ಅತ್ಯಂತ ಹಳೆಯ ಮತ್ತು ಐತಿಹಾಸಿಕವಾಗಿ ಬಹು ಮುಖ್ಯವಾಗಿರುವ ಪಕ್ಷವೊಂದರ ನಾಯಕನಾಗಿರಿಸಿದಂತಿದೆ. ಅದಕ್ಕೆ ಬೇಕಾದ ನೆಲೆಯನ್ನು ಸ್ಥಾಪಿಸಲು ಪಕ್ಷವು, ಮತ್ತು ಸ್ಥಾಪಿಸಿಕೊಳ್ಳಲು ರಾಹುಲ್ ಆಗಲೀ ಸೋನಿಯಾ ಆಗಲೀ, ಪ್ರಯತ್ನಿಸಿಲ್ಲ.
ಸ್ವಂತಶಕ್ತಿಯಿಂದ ತಾನು ಅಧಿಕಾರಕ್ಕೆ ಬರಲಾರೆನೆಂಬ ನಂಬಿಕೆಯನ್ನು ಕಾಂಗ್ರೆಸ್ 2004ರಿಂದಲೇ ಹೊಂದಿತ್ತು. 2004ರಿಂದ 2014ರ ವರೆಗಿನ ಒಂದು ದಶಕದ ಆಡಳಿತದಲ್ಲಿ ಕಾಂಗ್ರೆಸ್‌ನ ಮತ್ತು ಕಾಂಗ್ರೆಸ್ ಸಹಪಕ್ಷಗಳ ಅನೇಕ ಹೆಗ್ಗಣಗಳು ಸಾಕಷ್ಟು ಅಕ್ರಮಗಳನ್ನು ಮಾಡಿದ್ದು ಮಾತ್ರವಲ್ಲ, ಕಾಂಗ್ರೆಸ್ ಪಕ್ಷಕ್ಕೆ ತಡೆದುಕೊಳ್ಳಲಾಗದ ಹೊಡೆತವನ್ನೇ ನೀಡಿದವು. ಮುಖ್ಯವಾಗಿ ಡಿಎಂಕೆ ಈ ಅಕ್ರಮಗಳ ಸಿಂಹಪಾಲನ್ನು ಪಡೆಯಿತು. ಪಿ.ವಿ.ನರಸಿಂಹರಾವ್‌ರಂತಹ ಮೇಧಾವಿ ರಾಜಕಾರಣಿಯೂ, ಮನಮೋಹನ್ ಸಿಂಗರಂತಹ ಶ್ರೇಷ್ಠ ಅರ್ಥಶಾಸ್ತ್ರಜ್ಞರೂ ರಾಜಕೀಯವಾಗಿ ನೆಹರೂ ಕುಟುಂಬದ ಒಬ್ಬ ನಂಬಿಕಸ್ಥ ಗುಲಾಮರಾಗಿ ಉಳಿದರೇ ವಿನಾ ಯಾವ ರೀತಿಯಲ್ಲೂ ವೈಫಲ್ಯದ, ಅಕ್ರಮಗಳ ಕ್ಯಾನ್ಸರನ್ನು ತಡೆಗಟ್ಟಲು ಸಮರ್ಥರಾಗಲಿಲ್ಲ. ಮನಮೋಹನ ಸಿಂಗ್‌ರಂತೂ ಕಿಂಗ್ ಲಿಯರ್‌ನಂತೆ (ಞಟ್ಟಛಿ ಜ್ಞ್ಞಿಛಿ ಠಿಚ್ಞ ಜ್ಞ್ಞಿಜ್ಞಿಜ!) ತಪ್ಪು ಮಾಡಿದ್ದಕ್ಕಿಂತ ಹೆಚ್ಚು ಪಾಪವನ್ನು ಹೊತ್ತರು. ಸೋನಿಯಾ ಗಾಂಧಿ ತನ್ನನ್ನು ಪಕ್ಷದ ಮಂದಿ ಹಿಂಬಾಲಿಸುತ್ತಿದ್ದಾರೋ ಅಥವಾ ಓಡಿಸಿಕೊಂಡು ಬರುತ್ತಿದ್ದಾರೋ ತಿಳಿಯದೆ ಕಕ್ಕಾಬಿಕ್ಕಿಯಾಗಿ ಮತ್ತು ರಾಹುಲ್ ಗಾಂಧಿ ಮದುವೆಗೊಪ್ಪದ ಮದುಮಗನಂತೆ ಆಕೆಯ ಜೊತೆಗೆ ನಿಂತರು. ಪರಿಣಾಮವಾಗಿ ಕಳೆದ ಮಹಾಚುನಾವಣೆಯ ಕಾಲಕ್ಕೆ ಕಾಂಗ್ರೆಸ್ ಸುಮಾರಾಗಿ ನೆಲಕಚ್ಚಿತ್ತು.
ಮೋದಿ ಸರಕಾರಕ್ಕೆ ಹೇಳಿಕೊಳ್ಳುವಂತಹ ಬಹುಮತದ ಸ್ಥಾನಗಳಾಗಲೀ, ಮತಗಳಾಗಲೀ ಬಾರದಿದ್ದರೂ ತನ್ನ ವಿಜಯವು ಐತಿಹಾಸಿಕವಾದದ್ದು ಎಂದು ತೋರಿಸಿಕೊಳ್ಳಲು ಶಕ್ತವಾಯಿತು. ಇದನ್ನು ರಾಜಕೀಯ ವಿಶ್ಲೇಷ ಕರೂ ಪಂಡಿತರೂ ವಸ್ತುನಿಷ್ಠವಾಗಿ ನೋಡಲು ವಿಫಲರಾದ್ದರ ಕಾರಣವಿನ್ನೂ ಗೊತ್ತಾಗಿಲ್ಲ. ಇಂದಿರಾ, ರಾಜೀವ್ ಕಾಲದಲ್ಲಿ ಮೂರನೇ ಎರಡರಷ್ಟು ಬಹುಮತವನ್ನು ಕಾಂಗ್ರೆಸ್ ಪಡೆದ್ದು ನಿಜಕ್ಕೂ ಐತಿಹಾಸಿಕ. ಇಂತಹ ಪವಾಡವೇನೂ 2014ರಲ್ಲಿ ನಡೆದಿರಲಿಲ್ಲ. ಆದರೆ ಇದೊಂದು ಚಾರಿತ್ರಿಕ ಘಟನೆಯಾದದ್ದು ಕಾಂಗ್ರೆಸಿನ ದಯನೀಯ ಸೋಲಿನಿಂದಾಗಿಯೇ ಹೊರತು ಮೋದಿ ನಾಯಕತ್ವದ ಗೆಲುವಿನಿಂದಲ್ಲ. 1977ರಲ್ಲೂ ಕಾಂಗ್ರೆಸ್ ಸೋತಿತ್ತು; ಅದೊಂದು ಪ್ರಜಾತಂತ್ರದ ಗೆಲುವಾಗಿ ಕಂಡು ಚಾರಿತ್ರಿಕ ಘಟನೆಯಾಗಿತ್ತು. 1998-99ರಲ್ಲೂ ಸೋತಿತ್ತು. ಆದರೆ ಅದು ಐತಿಹಾಸಿಕವೆನಿಸಿರಲಿಲ್ಲ.
ಆದರೆ 2014ರಲ್ಲಿ ಕಾಂಗ್ರೆಸ್ ಕೇವಲ 44 ಸ್ಥಾನಗಳನ್ನು ಗಳಿಸಿದ್ದೇ ಈ ಚುನಾವಣೆಯ ಮಹತ್ವ. ಈ ಅಂಶವನ್ನು ಕಾಂಗ್ರೆಸ್ ಗಮನಿಸಿದ್ದರೆ ಅದಕ್ಕೆ ತನ್ನ ಶಕ್ತಿಯ ಮತ್ತು ತನ್ನ ಅಗತ್ಯದ ಅರಿವಾಗುತ್ತಿತ್ತು. ಈ ಹಂತ ದಲ್ಲಿ ಪಕ್ಷವನ್ನು ಕಟ್ಟುವ ಹೊಣೆಯನ್ನು ರಾಹುಲ್ ಗಾಂಧಿಗೆ ಪಕ್ಷ ನೀಡಿದೆ. ಸಂಖ್ಯಾ ಬಲದಲ್ಲಿ, ರಾಜಕೀಯ ನಡೆಯಲ್ಲಿ, ನಾಯಕತ್ವದ ವರ್ಚಸ್ಸಿನಲ್ಲಿ ರಾಹುಲ್ ಗಾಂಧಿ ಮತ್ತು ಕಾಂಗ್ರೆಸ್‌ಗಿಂತ ಹೆಚ್ಚನ್ನು ಸಾಧಿಸಿದ ಇತರ ಪಕ್ಷಗಳೂ, ರಾಜಕಾರಣಿಗಳೂ (ನಿತೀಶ್ ಕುಮಾರ್, ಮಮತಾ ಬ್ಯಾನರ್ಜಿ, ಮುಲಾಯಂ ಮುಂತಾದವರು) ಇದ್ದಾರೆ. ಆದರೆ ರಾಷ್ಟ್ರೀಯ ಪ್ರಾಮುಖ್ಯತೆಯ ದೃಷ್ಟಿಯಲ್ಲಿ ಕಾಂಗ್ರೆಸನ್ನು ಇವರೆಲ್ಲರೂ ಅನಧಿಕೃತವಾಗಿ ಒಪ್ಪಿಕೊಂಡಂತೆ ಕಾಣಿಸುತ್ತದೆ. ಏಕೆಂದರೆ ಎಲ್ಲ ರಾಜ್ಯಗಳಲ್ಲೂ ಶಕ್ತಿಹೀನವಾಗಿರುವ ಕಾಂಗ್ರೆಸ್ ಯಾವುದೋ ಒಂದು ರೀತಿಯಲ್ಲಿ ತನ್ನ ಪ್ರಸ್ತುತತೆಯನ್ನು ಜ್ಞಾಪಿಸುವಂತೆ ಹೋರಾಡುತ್ತಿದೆ. ಇದನ್ನು ಈ ಪಕ್ಷಗಳು ಮಾತ್ರವಲ್ಲ, ಬಿಜೆಪಿ ಮತ್ತು ಮೋದಿ ಸರಕಾರವೂ ಒಪ್ಪಿಕೊಂಡಂತಿದೆ. ಇಲ್ಲವಾದರೆ ಕೇವಲ 44 ಲೋಕಸಭಾ ಸದಸ್ಯರನ್ನು, ಮತ್ತು ರಾಹುಲ್ ಗಾಂಧಿಯಂತಹ ಅನನುಭವಿ ನಾಯಕನನ್ನು, ಮತ್ತು ರಾಹುಲ್ ನಾಯಕತ್ವದ ಕಾಂಗ್ರೆಸ್ ಪಕ್ಷವನ್ನು ಅನುದಿನವೆಂಬಂತೆ ಮೋದಿಯಂತಹವರು ಟೀಕಿಸುವುದನ್ನು ಕಂಡರೆ ಎಲ್ಲೋ ಒಳಗೊಳಗೇ ಕಾಂಗ್ರೆಸ್ ಮಾತ್ರ ಬಿಜೆಪಿಗೆ ಪರ್ಯಾಯವೆಂಬ ಭಯವು ಮೋದಿ ಯನ್ನೂ ಕಾಡುತ್ತಿದೆಯೇನೋ ಎನ್ನಿಸುತ್ತಿದೆ. ‘ಕಾಂಗ್ರೆಸ್ ಮುಕ್ತ ಭಾರತ’ ಎಂಬ ಪದವೇ ಕಾಂಗ್ರೆಸ್‌ನ ಶಕ್ತಿಯಂತೆ ತೋರುತ್ತಿದೆ. ನಿಜಕ್ಕೂ ಅಧಿಕಾರದಲ್ಲಿರುವ ಮೋದಿ ಪಕ್ಷವು ಕಾಂಗ್ರೆಸ್ ಆಗಲೀ ರಾಹುಲ್ ಆಗಲೀ ಮಾಡುವ ಟೀಕೆಗಳನ್ನು ಗಂಭೀರವಾಗಿ ತೆಗೆದುಕೊಳ್ಳದೆ ತನ್ನ ಪಾಡಿಗೆ ತಾನಿರಬಹುದಾಗಿತ್ತು. ಹಾಗೆ ನೋಡಿದರೆ ಇತರ ನಾಯಕರು ಮಾಡುವ, ಮಾಡಿದ ಟೀಕೆಗಳಿಗೆ ಬಿಜೆಪಿಯಾಗಲೀ ಮೋದಿಯಾಗಲೀ ವಿಶೇಷ ತಲೆಬಿಸಿ ಮಾಡಿಕೊಂಡಂತಿಲ್ಲ. ಹಾಗಾದರೆ ರಾಹುಲ್ ಕುರಿತಂತೆ ಇವರಿಗೇನು ತಳಮಳ? ಟಾಮ್ ಮತ್ತು ಜೆರ್ರಿ ಆಟ ಆರಂಭವಾಗಿದೆಯೇ?
ಅಥವಾ ಕಾಂಗ್ರೆಸ್ ಮತ್ತು ಬಿಜೆಪಿಯ ನಡುವೆ ನಿಧಾನಗತಿಯ ಸೈಕಲ್ ರೇಸ್ ನಡೆಯುತ್ತಿದೆ. ತಾನು ನಶಿಸುವ ಯಾವುದೇ ಪ್ರಯತ್ನವನ್ನು ಮಾಡಿದಾಗಲೂ ಅದಕ್ಕೆ ಜೀವ ಕೊಡುವ ಔಷಧಿಯನ್ನು ಇತರರು ಗೊತ್ತಿದ್ದೋ ಗೊತ್ತಿಲ್ಲದೆಯೋ ತಯಾರಿಸುತ್ತಿದ್ದಾರೆ/ ನೀಡುತ್ತಿದ್ದಾರೆಂಬುದು ಕಾಂಗ್ರೆಸಿಗೆ ಅರ್ಥವಾಗಬೇಕು. ಕಾಂಗ್ರೆಸ್ ಸಂಸತ್ತಿನೊಳಗಷ್ಟೇ ವ್ಯರ್ಥ ಹೋರಾಟವನ್ನು ಮಾಡುವುದರ ಬದಲು ಜನರೆದುರು ವಿಚಾರಾಧಾರಿತವಾಗಿ ಹೋದರೆ, ಮತ್ತು ತನ್ನ ಭ್ರಷ್ಟ ಇತಿಹಾಸವನ್ನು ಸಮರ್ಥಿಸದೆ ಒಪ್ಪಿಕೊಂಡು ಸಾಧ್ಯವಾದರೆ ಹೊಸ ಪ್ರಾಮಾಣಿಕ ಭವಿಷ್ಯಕ್ಕೆ ಮುನ್ನುಡಿ ಹಾಡಿದರೆ ಒಳಿತು. ಅದಕ್ಕಿರುವ ಶಕ್ತಿಯೆಂದರೆ ನೀರಾವರಿಯಿಲ್ಲದೆಯೇ ಬೆಳೆಯುವ ಗುಣ. ಸದ್ಯ ಮೋದಿ ಮತ್ತು ಅವರ ಬೆಂಬಲಿಗರು ಕಾಂಗ್ರೆಸ್‌ಗೆ ಮಾತ್ರ ತಾವು ಭಯಪಡುತ್ತಿದ್ದೇವೆಂಬಂತಹ ಲಕ್ಷಣಗಳನ್ನು ತೋರಿಸಿ ಇದನ್ನು ಸಾಧ್ಯವಾಗಿಸುತ್ತಿದ್ದಾರೆ. ಇದನ್ನು ಕಾಂಗ್ರೆಸ್ ಹೇಗೆ ಎದುರಿಸುತ್ತದೆಯೋ ಕಾದು ನೋಡಬೇಕು.</p><h3>Varthabarati</h3><h2 id="ch16">ಪೊಲೀಸ್-ಮನಪಾ ಶೀತಲ ಸಮರ, ಸಿನೆಮಾಕ್ಕೂ ನೋಟ್ ನಿಷೇಧದ ಪರಿಣಾಮ</h2><h3>ಶ್ರೀನಿವಾಸ್ ಜೋಕಟ್ಟೆ </h3><p>
ಮುಂಬೈ ವಿಶ್ವವಿದ್ಯಾನಿಲಯದಲ್ಲಿ ಕಾಫಿ ವಿದ್ ವೀಸಿ
 ಮುಂಬೈ ವಿಶ್ವವಿದ್ಯಾನಿಲಯವು(ಎಂ.ಯು.)ತನ್ನ ವಿದ್ಯಾರ್ಥಿಗಳ ಪ್ರಶ್ನೆಗಳು ಮತ್ತು ಅವರ ಸಮಸ್ಯೆಗಳನ್ನು ವೈಸ್ ಚಾನ್ಸಲರ್ ತನಕ ತಲುಪಿಸುವುದಕ್ಕೆ ‘ಕಾಫಿ ವಿದ್ ವೀಸಿ’ ಎಂಬ ವಿನೂತನ ಕಾರ್ಯಕ್ರಮ ಆರಂಭಿಸಿದೆ. ಇದರಂತೆ ವಿಶ್ವವಿದ್ಯಾನಿಲಯದ ವೈಸ್ ಚಾನ್ಸಲರ್ ಡಾ. ಸಂಜಯ್ ದೇಶ್‌ಮುಖ್ ಪ್ರತೀ ತಿಂಗಳು ವಿದ್ಯಾರ್ಥಿಗಳ ಜೊತೆ ಸಂವಾದ ಮಾಡುತ್ತಾರೆ ಮತ್ತು ಅವರಿಗೆ ಎದುರಾಗುವ ಸಮಸ್ಯೆಗಳ ಪರಿಹಾರಕ್ಕೆ ಪ್ರಯತ್ನಿಸಲಿದ್ದಾರೆ.
ಕಳೆದ ವಾರ ವಿಶ್ವವಿದ್ಯಾನಿಲಯದ ಫೋರ್ಟ್ ಕ್ಯಾಂಪಸ್‌ನಲ್ಲಿ ವೈಸ್ ಚಾನ್ಸಲರ್ ಡಾ. ಸಂಜಯ್ ದೇಶಮುಖ್ ಅವರು ದಕ್ಷಿಣ ಮುಂಬೈ ಮತ್ತು ಮುಂಬೈ ಸೆಂಟ್ರಲ್‌ನ 20 ಕಾಲೇಜುಗಳ 450 ವಿದ್ಯಾರ್ಥಿಗಳ ಜೊತೆ ಸಂವಾದ ನಡೆಸಿದರು. ಈ ಕಾರ್ಯಕ್ರಮ ವಿದ್ಯಾಥಿಗಳಿಗೆ ಎದುರಾಗುವ ಸಮಸ್ಯೆಗಳನ್ನು ದೂರಗೊಳಿಸಲು ಹೆಚ್ಚಿನ ನೆರವು ನೀಡಲಿದೆ. ಇದು ‘ಮೀಲ್ ಕಾ ಪತ್ಥರ್’ ಎಂದು ಸಾಬೀತಾಗಲಿದೆ. ವಿಶ್ವವಿದ್ಯಾನಿಲಯ ಮತ್ತು ಅದಕ್ಕೆ ಸಂಬಂಧಿಸಿದ ಕಾಲೇಜುಗಳಲ್ಲಿ ಓದುವ ವಿದ್ಯಾಥಿಗಳ ಸಂಖ್ಯೆ ಏಳು ಲಕ್ಷಕ್ಕೂ ಅಧಿಕವಿದೆ ಎಂದಿದ್ದಾರೆ ವೈಸ್ ಚಾನ್ಸಲರ್ ದೇಶ್‌ಮುಖ್.
ಈ ಬಾರಿ ಗ್ರಾಜ್ಯುಯೇಶನ್ ಮತ್ತು ಪೋಸ್ಟ್ ಗ್ರಾಜ್ಯುಯೇಶನ್‌ನ 384 ಪಠ್ಯಕ್ರಮಗಳನ್ನು ಬದಲಿಸಲಾಗಿದೆ. ದೇಶದಲ್ಲಿ ಇಂತಹ ಪ್ರಯೋಗವನ್ನು ನಡೆಸಿರುವ ಕೀರ್ತಿಗೆ ಮುಂಬೈ ವಿ.ವಿ. ಪಾತ್ರವಾಗಿದೆ. ಮುಂದಿನ ಶೈಕ್ಷಣಿಕ ವರ್ಷದಲ್ಲಿ ಅನೇಕ ಕಾಲೇಜುಗಳಲ್ಲಿ ವೈ-ಫೈ ಸೇವೆ ಲಭ್ಯಗೊಳಿಸಲಾಗುವುದು. ಈ ಮೂಲಕ ವಿದ್ಯಾರ್ಥಿಗಳ ಎಲ್ಲಾ ದಾಖಲೆ ಪತ್ರಗಳು ಡಿಜಿಟಲ್ ಲಾಕರ್‌ನ ಮೂಲಕ ಉಪಲಬ್ಧ್ದಗೊಳಿಸಲಾಗುವುದು. ಜೊತೆಗೆ ಮೊಬೈಲ್ ಆ್ಯಪ್ ಮೂಲಕ ವಿದ್ಯಾರ್ಥಿಗಳಿಗೆ ವಿಶ್ವವಿದ್ಯಾನಿಲಯ ಮತ್ತು ಪರೀಕ್ಷೆಗೆ ಸಂಬಂಧಿಸಿದ ಮಾಹಿತಿಯನ್ನೂ ಲಭ್ಯಗೊಳಿಸಲಾಗುವುದು ಎಂದಿದ್ದಾರೆ ವೀಸಿ ದೇಶ್‌ಮುಖ್.
 * * *
ರಾಜಕಾರಣಿಗಳಿಗೆ ದೊರೆಯಲಿ ಆರ್‌ಟಿಐ ತರಬೇತಿ
 ನಗರ ಸೇವಕರು, ಶಾಸಕರು, ಜನ ಪ್ರತಿನಿಧಿಗಳು ಮತ್ತು ರಾಜಕೀಯ ರಂಗದ ಗಣ್ಯರಿಗೆ ಆರ್.ಟಿ.ಐ. ಕಾನೂನಿನ ಕುರಿತಂತೆ ಮಾಹಿತಿಗಳು, ಹೆಚ್ಚಿನ ವಿವರಗಳು ತಿಳಿದಿರುವುದಿಲ್ಲ. ಆರ್.ಟಿ.ಐ. ವಿಶೇಷಜ್ಞ ಅನಿಲ್ ಗಲಗಲಿ ಅವರು ಇದಕ್ಕಾಗಿ ಮಹಾರಾಷ್ಟ್ರ ಸರಕಾರಕ್ಕೆ ತರಬೇತಿ ನೀಡುವಂತಹ ಕಾರ್ಯಕ್ರಮ ಆಯೋಜಿಸಲು ಸಲಹೆ ನೀಡಿದ್ದಾರೆ.
ಅವರು ಮನಿಲೈಫ್ ಫೌಂಡೇಶನ್ ಆಶ್ರಯದಲ್ಲಿ ಆಯೋಜಿಸಿದ ಸಮಾರಂಭದಲ್ಲಿ ಈ ಸಲಹೆ ನೀಡಿದರು. ‘‘ಅನೇಕ ಬಾರಿ ರಾಜಕೀಯ ರಂಗದವರಿಗೆ ಆರ್.ಟಿ.ಐ. ಕುರಿತಂತೆ ಯಾವ ತಿಳುವಳಿಕೆಯೂ ಇರುವುದಿಲ್ಲ’’ ಎಂದ ಅವರು ‘‘ಈ ವರ್ಷ 12 ಆರ್.ಟಿ.ಐ. ಕಾರ್ಯ ಕರ್ತರು ಸಾವನ್ನಪ್ಪಿದ್ದಾರೆ’’ ಎಂದೂ ಆತಂಕ ವ್ಯಕ್ತಪಡಿಸಿದರು.
 * * *
ರೈಲು ತಪ್ಪಿದ ರಾತ್ರಿ ಪ್ರಯಾಣಿಕರಿಗೆ ದ್ವಿತೀಯ ‘ಲೈಫ್ ಲೈನ್’ ನೆರವು
ಮುಂಬೈಕರ್‌ಗೆ ಈಗ ಖುಷಿಯ ಸುದ್ದಿಯೊಂದು ಕೇಳಿ ಬಂದಿದೆ. ಇನು ್ನಮುಂದೆ ರಾತ್ರಿಗೆ ಕೊನೆಯ ಲೋಕಲ್ ರೈಲು ಹೊರಟು ಹೋಗಿಯಾಯಿತು ಎಂದರೆ ಚಿಂತೆ ಮಾಡುವ ಅಗತ್ಯವಿಲ್ಲ. ಬೆಸ್ಟ್ ಸಾರಿಗೆ ಸಂಸ್ಥೆಯ ಬಸ್ಸುಗಳು ಅಂತಹ ಪ್ರಯಾಣಿಕರನ್ನು ಮನೆಗೆ ತಲುಪಿಸಲು ನೆರವಾಗುವುದು.
 ಬೆಸ್ಟ್ ಬಸ್ಸು ಇದೀಗ ರಾತ್ರಿಗಾಗಿ ನಾಲ್ಕು ಬಸ್ಸುಗಳನ್ನು ರಸ್ತೆಗಿಳಿಸಿವೆ. ದಾದರ್ ಪೂರ್ವದಲ್ಲಿ ಈ ಬಸ್ಸುಗಳಿಗೆ ಮೊನ್ನೆ ಹಸಿರು ನಿಶಾನೆ ತೋರಿಸಲಾಯಿತು. ಬೆಸ್ಟ್ ಸಾರಿಗೆ ವಿಭಾಗದ ಮತ್ತು ಬೆಸ್ಟ್ ಸಮಿತಿ ಅಧ್ಯಕ್ಷ ಮೋಹನ್ ಮಿಠ್‌ಬಾವ್ಕರ್ ಮೊನ್ನೆ ತಡರಾತ್ರಿಗೆ ದಾದರ್ ಪೂರ್ವದ ಬಸ್ ಡಿಪೋದಿಂದ ಈ ಸೇವೆಯ ಶುಭಾರಂಭ ಮಾಡಿದರು. ಇಂತಹ ಬಸ್ಸುಗಳು ನಗರದಲ್ಲಿ ರಾತ್ರಿಗೆ ಕೊನೆಯ ಲೋಕಲ್ ರೈಲು ತಪ್ಪಿ ಹೋದವರಿಗೆ ವರದಾನವಾಗಲಿದೆ.
ಅನೇಕ ಬಾರಿ ಕೊನೆಯ ಲೋಕಲ್ ರೈಲು ತಪ್ಪಿಹೋದರೆ ಬೆಳಗ್ಗಿನ ತನಕ ಅದೇ ಸ್ಟೇಷನ್‌ನಲ್ಲಿ ಉಳಿದುಕೊಳ್ಳುವುದು ಅನಿವಾರ್ಯವಾಗುತ್ತದೆ. ಇದೀಗ ದಾದರ್ ಟಿ.ಟಿ.ಯಿಂದ ರಾತ್ರಿಗೆ ನಾಲ್ಕು ಬಸ್ಸುಗಳನ್ನು ಬೆಸ್ಟ್ ಪ್ರಯಾಣಿಕರಿಗಾಗಿ ಚಲಾಯಿಸುತ್ತಿದ್ದು ನವಿಮುಂಬೈ, ಮುಲುಂದ್, ಓಶಿವಾರ ಮತ್ತು ಗೊರಾಯಿ ಈ ತಾಣಗಳಿಗೆ ಬಸ್ಸುಗಳು ತೆರಳುವುದು. ಸದ್ಯಕ್ಕೆ ನಾಲ್ಕು ಬಸ್ಸುಗಳನ್ನು ರಸ್ತೆಗಿಳಿಸಿದ್ದು ಮುಂದಿನ ದಿನಗಳಲ್ಲಿ ಉತ್ತಮ ಪ್ರತಿಕ್ರಿಯೆ ಸಿಕ್ಕಿದರೆ ಇನ್ನಷ್ಟು ಬಸ್ಸುಗಳನ್ನು ಓಡಿಸಲಿದೆ. ಇವೆಲ್ಲ ರಾತ್ರಿ 1.30 ರ ನಂತರವೇ ಓಡಲಿದೆ.
ಮುಂಬೈಕರ್ ಮೊದಲ ‘ಲೈಫ್‌ಲೈನ್’ ಎಂದು ಲೋಕಲ್ ರೈಲುಗಳಿಗೆ ಮಾನ್ಯತೆ ನೀಡಿದರೆ ಇದೀಗ ದ್ವಿತೀಯ ‘ಲೈಫ್‌ಲೈನ್’ ಎಂದು ಬೆಸ್ಟ್ ಬಸ್ಸುಗಳನ್ನು ಕರೆಯಲಾಗುತ್ತದೆ. ದಾದರ್ (ಮಧ್ಯ ಮುಂಬೈ) ರೈಲ್ವೆ ಸ್ಟೇಷನ್‌ಗೆ ರಾತ್ರಿ 1.21ಕ್ಕೆ ಕೊನೆಯ ಲೋಕಲ್ ರೈಲು ಹಾದು ಹೋಗುತ್ತದೆ. ಇದು ತಪ್ಪಿದರೆ ಮತ್ತೆ ದೂರದ ಉಪನಗರಗಳಿಗೆ ಹೋಗುವ ಪ್ರಯಾಣಿಕರಿಗೆ ಪರ್ಯಾಯ ವ್ಯವಸ್ಥೆ ಸಧ್ಯಕ್ಕೆ ಇರಲಿಲ್ಲ.
 * * *
ಮನಪಾ ಮತ್ತು ಪೊಲೀಸರ ನಡುವೆ ಶೀತಲ ಸಮರ
ಥಾಣೆ ಮಹಾನಗರ ಪಾಲಿಕೆ ಈ ದಿನಗಳಲ್ಲಿ ಅನಧಿಕೃತ ಕಟ್ಟಡ - ಶೋರೂಮ್, ಗ್ಯಾರೇಜ್, ಹೊಟೇಲ್, ಬಾರ್, ಲಾಡ್ಜ್.... ಇತ್ಯಾದಿಗಳ ವಿರುದ್ಧ ಕಠಿಣ ಕ್ರಮಗಳನ್ನು ಕೈಗೊಂಡಿದ್ದು ಕೆಡವಿ ಹಾಕುವ ಕಾರ್ಯ ಭರದಿಂದ ಕೈಗೊಂಡಿದೆ. ನೂರಾರು ಅನಧಿಕೃತ ನಿರ್ಮಾಣಗಳನ್ನು ಬುಲ್ಡೋಜರ್ ಮೂಲಕ ಕೆಡವಿ ಹಾಕಿದೆ. ಈ ಕಾರ್ಯಕ್ರಮದಲ್ಲಿ ಥಾಣೆ ಮನಪಾ ಕಮಿಶನರ್ ಸಂಜೀವ ಜೈಸ್‌ವಾಲ ಮತ್ತು ಇನ್ನಿತರ ಮನಪಾ ಅಧಿಕಾರಿಗಳು ಕಠಿಣ ನಿಲುವು ತಳೆದಿದ್ದಾರೆ. ಇಲ್ಲಿ ಬಿಜೆಪಿ ಶಾಸಕ ಸಂಜಯ್ ಕೇಲ್ಕರ್ ಅವರ ಕಾರ್ಯಾಲಯ ಕೂಡಾ ಸಿಕ್ಕಿಕೊಂಡಿದ್ದು ಮನಪಾದ ಅಕ್ರಮ ಕಟ್ಟಡ ನಾಶ ಪಡೆಯು ಅದನ್ನೂ ಕೆಡವಿ ಹಾಕಿತು. ಮನಪಾ ಕಮಿಶನರ್ ನಗರದ ಅನೇಕ ಅಕ್ರಮ ಲೇಡಿಸ್ ಬಾರ್‌ಗಳನ್ನು ಕೆಡವಿ ಹಾಕಲು ಆದೇಶಿಸಿದ್ದಾರೆ. ಈ ಬಾರ್-ಲಾಡ್ಜ್‌ಗಳಲ್ಲಿ ಸತ್ಯಮ್ ಲಾಡ್ಜ್ ಕೆಡವಿದಾಗ ಆಶ್ಚರ್ಯಕರ ಸಂಗತಿ ಬೆಳಕಿಗೆ ಬಂತು. ಎದುರಿಗೆ ಚಿಕ್ಕದಾಗಿ ಕಾಣುವಂತಹ ಈ ಲಾಡ್ಜ್ ಕೆಡವಿದಾಗ ಮನಪಾ ಅಧಿಕಾರಿಗಳಿಗೆ ಆಶ್ಚರ್ಯ. ಇದರೊಳಗೆ ಬಾರ್‌ನ ಕೆಳ ಅಂತಸ್ತಿನಲ್ಲಿ ಅನಧಿಕೃತ ರೂಪದಿಂದ 290 ಕೋಣೆಗಳು ನಿರ್ಮಿಸಲಾಗಿತ್ತು. ಇದು ಪ್ರಥಮ ಘಟನೆ ಇಲ್ಲಿ. ಶರಾಬು, ಸಿಗರೇಟು.... ಇತ್ಯಾದಿ ಅನೈತಿಕ ಚಟುವಟಿಕೆಗಳಿಗೆ ಆ ಕೋಣೆಗಳನ್ನು ಬಳಸುತ್ತಿದ್ದ ಅಂಶ ಬೆಳಕಿಗೆ ಬಂತು.
ಮಹಾನಗರ ಪಾಲಿಕೆಯ ಹತ್ತು ಟೀಮ್ ಸಹಿತ 20 ಜೆಸಿಬಿಗಳನ್ನು ಅನಧಿಕೃತ ಕಟ್ಟಡ ಕೆಡವಿ ಹಾಕಲು ಬಳಸಲಾಗಿದೆ. ಸತ್ಯಮ್ ಲಾಡ್ಜ್‌ನಲ್ಲಿ ಅಷ್ಟೊಂದು ಕೋಣೆಗಳಲ್ಲಿ ಅನೈತಿಕ ಚಟುವಟಿಕೆಗಳು ನಡೆಯುತ್ತಿದ್ದರೂ ಲಾಡ್ಜ್ ಮಾಲಕರು ಕೆಲವು ಕೋಣೆಗಳನ್ನು ಮಾತ್ರ ಉಲ್ಲೇಖಿಸಿ ತೆರಿಗೆ ವಂಚನೆ ಮಾಡುತ್ತಿದ್ದರಲ್ಲದೆ, ಇಷ್ಟೊಂದು ದೊಡ್ಡ ಪ್ರಮಾಣದಲ್ಲಿ ಅನೈತಿಕ ಚಟುವಟಿಕೆ ನಡೆಯುತ್ತಿದ್ದರೂ ಪೊಲೀಸರು ಏನು ಮಾಡುತ್ತಿದ್ದರು ಎಂಬ ಪ್ರಶ್ನೆ-ಸಂಶಯಗಳು ಎದ್ದಿವೆ. ಭಾರೀ ಚರ್ಚೆಯ ನಂತರ ಮಹಾನಗರ ಪಾಲಿಕೆ ಮತ್ತು ಪೊಲೀಸ್ ಇಲಾಖೆ ಪರಸ್ಪರ ಮತ್ತೊಬ್ಬರನ್ನು ಇದಕ್ಕೆ ಬೊಟ್ಟು ಮಾಡುತ್ತಿದೆ. ಅತ್ತ ವರಿಷ್ಠ ಪೊಲೀಸ್ ನಿರೀಕ್ಷಕ (ವರ್ತಕ್ ನಗರ ಠಾಣೆ) ಕಿಸನ್ ಗಾವಿತ್‌ರನ್ನು ಥಾಣೆ ಪೊಲೀಸ್ ಮುಖ್ಯಾಲಯದ ನಿರ್ಯಂತ್ರಣ ಕಕ್ಷೆಗೆ ವರ್ಗಾವಣೆ ಮಾಡಲಾಗಿದೆ. ಅವರ ಜಾಗಕ್ಕೆ ಎನ್.ಎಂ. ಸಾತ್‌ದಿವೆ ಅವರು ಬಂದಿದ್ದಾರೆ. ಸತ್ಯಮ್ ಲಾಡ್ಜ್‌ನಲ್ಲಿ ಇಷ್ಟೊಂದು ಪ್ರಮಾಣದಲ್ಲಿ ಅನೈತಿಕ ಚಟುವಟಿಕೆಗೆ ಮೊನ್ನೆ ಮೊನ್ನೆ ತನಕವೂ ಸಂರಕ್ಷಣೆ ನೀಡಿದವರಲ್ಲಿ ಕೆಲವು ಮನಪಾ ಮತ್ತು ಪೊಲೀಸ್ ಅಧಿಕಾರಿಗಳ ಸಹಾಯವೇ ಕಾರಣವೆಂದು ತನಿಖೆಯಲ್ಲಿ ತಿಳಿದುಬಂದಿದೆ.
ಆಶ್ಚರ್ಯದ ಸಂಗತಿ ಎಂದರೆ ಥಾಣೆ ಮನಪಾ ಆಯುಕ್ತ ಸಂಜೀವ ಜೈಸ್‌ವಾಲ ಅವರು ಈ ಲಾಡ್ಜ್‌ನಲ್ಲಿ 290 ಕೋಣೆಗಳನ್ನು ಕೆಡವಿಹಾಕಲಾಗಿದೆ ಎಂದರೆ, ಪೊಲೀಸ್ ಇಲಾಖೆಯ ವಲಯ-ಇದರ ಉಪಾಯುಕ್ತ ಸುನೀಲ್ ಲೋಖಂಡೆ ಹೇಳುತ್ತಾರೆ -ಈ ಲಾಡ್ಜ್‌ನಲ್ಲಿ ಕೇವಲ 51 ಕೋಣೆಗಳು ಮಾತ್ರ ಇದ್ದವು ಎಂದು. ಇದೀಗ ಥಾಣೆ ಪೊಲೀಸ್ ಕಮಿಶನರ್ ಪರಮ್ ಬೀರ್‌ಸಿಂಗ್ ಪೊಲೀಸ್ ನಿರೀಕ್ಷಕ ಗಾವಿತ್‌ರನ್ನು ವರ್ಗಾವಣೆ ಮಾಡಿದ್ದಾರೆ. ಮಹಾನಗರ ಪಾಲಿಕೆ ಮತ್ತು ಪೊಲೀಸರು ಇದೀಗ ಇಂತಹ ಅನಧಿಕೃತ ಲಾಡ್ಜ್ - ಬಾರ್‌ಗಳಿಗೆ ಕಾರಣ ಪರಸ್ಪರರು ಎನ್ನುತ್ತಾ ಇನ್ನೊಬ್ಬರತ್ತ ಬೆರಳು ತೋರಿಸಿ ನಗೆ ಪಾಟಲಿಗೀಡಾಗುತ್ತಿದ್ದಾರೆ.
 * * *ನೋಟ್ ನಿಷೇಧ: ಸಿನೆಮಾ ವ್ಯವಸಾಯದ ಪರದಾಟ
 ಪ್ರಧಾನಿಯವರ ದೊಡ್ಡನೋಟ್‌ಗಳ ರದ್ದತಿಯ ನಿರ್ಧಾರದ ನಂತರ ಮುಂಬೈಯ ಸಿನೆಮಾ ವ್ಯವಸಾಯ ಕೂಡಾ ಮಂದಗತಿಯಲ್ಲಿ ಸಾಗುತ್ತಿದೆ. ಮಲ್ಟಿಪ್ಲೆಕ್ಸ್ ಥಿಯೇಟರ್‌ಗಳ ವ್ಯವಸಾಯದಲ್ಲಿ 40 ರಿಂದ 60 ಶೇಕಡಾ ಮತ್ತು ಏಕಪರದೆಯ ಥಿಯೇಟರ್‌ಗಳಲ್ಲಿ ಸುಮಾರು 70 ರಿಂದ 80 ಪ್ರತಿಶತ ದಂಧೆ ಇಳಿಕೆಯಾಗಿರುವುದು ದಾಖಲಾಗಿದೆ. ಕಳೆದ ವಾರದ ತನಕ ಈ ದಂಧೆಯಲ್ಲಿ 300 ಕೋಟಿ ರೂಪಾಯಿಯ ಹೊಡೆತ ಬಿದ್ದಿದೆ ಎನ್ನುತ್ತಾರೆ ವಿತರಕರು. ದೇಶದಲ್ಲಿ ಮಲ್ಟಿಪ್ಲೆಕ್ಸ್ ಥಿಯೇಟರ್‌ಗಳ ಸಂಖ್ಯೆ ಸುಮಾರು 3,500 ಮತ್ತು ಏಕಪರದೆಯ ಥಿಯೇಟರ್‌ಗಳ ಸಂಖ್ಯೆ ಏಳು ಸಾವಿರಕ್ಕೂ ಹೆಚ್ಚಿದೆ. ಹಾಗಿದ್ದೂ ಮಲ್ಟಿಪ್ಲೆಕ್ಸ್ ಥಿಯೇಟರ್‌ಗಳಲ್ಲಿ ಡೆಬಿಟ್-ಕ್ರೆಡಿಟ್ ಕಾರ್ಡ್‌ಗಳನ್ನು ಸ್ವೀಕರಿಸಲಾಗುತ್ತದೆ. ಆನ್‌ಲೈನ್‌ನಲ್ಲಿ ಕೂಡಾ ಟಿಕೆಟ್ ಬುಕ್ಕಿಂಗ್ ಮಾಡಬಹುದಾಗಿದೆ. ಆದರೆ ಏಕ ಪರದೆಯ ಥಿಯೇಟರ್‌ಗಳಲ್ಲಿ ಟಿಕೆಟ್ ಮೂಲಕ ನಗದು ಸ್ವೀಕರಿಸುತ್ತಾರೆ. ಇಂತಹ ಥಿಯೇಟರ್‌ಗಳಿಗೆ ಕೆಳಮಧ್ಯಮ ವರ್ಗದವರು (ಅರ್ಥಾತ್ ಇತ್ತೀಚಿನ ದಿನಗಳಲ್ಲಿ ನಗದು ಹಣಕ್ಕಾಗಿ ಬ್ಯಾಂಕ್‌ಗಳಲ್ಲಿ ಸಾಲಲ್ಲಿ ನಿಂತು ಸಿಗದೆ ನಿರಾಶರಾಗುತ್ತಿರುವವರು) ಹೋಗುವುದು ಜಾಸ್ತಿ. ಇವರೆಲ್ಲ ಸಿನೆಮಾ ಟಿಕೇಟ್‌ಗಳಿಗೆ ವಿಂಡೋಗಳ ಎದುರು ನಿಲ್ಲುವ ಬದಲು ಎಟಿಎಂ ಮೆಷಿನ್ ಎದುರೋ ಅಥವಾ ಬ್ಯಾಂಕ್‌ಗಳ ಎದುರೋ ಸಾಲಲ್ಲಿ ನಿಂತಿದ್ದಾರೆ. ಹೀಗಾಗಿಯೇ ಶಾರುಕ್ ಖಾನ್‌ರಂತಹ ಸೂಪರ್ ಸ್ಟಾರ್ ಕೂಡಾ ಮೊನ್ನೆ ತಮ್ಮ ಸಿನೆಮಾ ‘ಡಿಯರ್ ಜಿಂದಗಿ’ಯ ಕೇವಲ ಒಂದು ಸಾವಿರ ಪ್ರಿಂಟ್ ಮಾತ್ರ ರವಾನಿಸಿದ್ದರು. ಅವುಗಳಲ್ಲೂ 800 ಮಲ್ಟಿಪ್ಲೆಕ್ಸ್‌ಗೆ ನೀಡಿದ್ದರೆ 200 ಏಕ ಪರದೆಯ ಥಿಯೇಟರ್‌ಗಳಿಗೆ ಕಳುಹಿಸಿದ್ದರು. ಅದೇ ರೀತಿ ವಿದ್ಯಾಬಾಲನ್‌ರ ‘ಫಿಲ್ಮ್ ಕಹಾನಿ - 2’ ಕೂಡಾ ಮೊದಲಿಗೆ 1,200 ಪ್ರಿಂಟ್ ಮಾತ್ರ ಪದರ್ಶಿಸಲ್ಪಟ್ಟಿತ್ತು. ಇನ್ನು 25 ಡಿಸೆಂಬರ್‌ಗೆ ಬರುತ್ತಿರುವ ಆಮಿರ್‌ಖಾನ್‌ರ ಫಿಲ್ಮ್ ‘ದಂಗಲ್’ ಏನಾಗುವುದೋ ನೋಡಬೇಕು.
 * * *
ಬ್ಯಾಂಕ್‌ಗಳಲ್ಲಿ ಇಸ್ಲಾಮಿಕ್ ವಿಂಡೋ
 ಬಡ್ಡಿಯನ್ನು ಕೆಟ್ಟದು ಎಂದು ತಿಳಿದಿರುವ ಮುಸ್ಲಿಂ ಸಮುದಾಯದಲ್ಲಿ ಬ್ಯಾಂಕ್‌ಗಳಲ್ಲಿ ಖಾತೆಯನ್ನೇ ತೆರೆಯದ ಅನೇಕ ಜನರು ಇಂದಿಗೂ ಇದ್ದಾರೆ. ಇಂತಹವರಿಗಾಗಿ ಭಾರತೀಯ ರಿಸರ್ವ್ ಬ್ಯಾಂಕ್‌ನ ಇತ್ತೀಚಿನ ಒಂದು ಪ್ರಸ್ತಾವದಲ್ಲಿ ವ್ಯವಸಾಯಿಕ ಬ್ಯಾಂಕ್‌ಗಳಲ್ಲಿ ಬಡ್ಡಿರಹಿತ ಒಂದು ಇಸ್ಲಾಮಿಕ್ ವಿಂಡೋ ತೆರೆಯುವ ಮಾತು ಹೇಳಲಾಗಿದೆ. ದೇಶದ ಕೆಲವು ಬ್ಯಾಂಕ್‌ಗಳ ಜೊತೆ ಮಹಾರಾಷ್ಟ್ರದ ಬ್ಯಾಂಕ್ ಕೂಡಾ ಇದರಲ್ಲಿ ಒಳಗೊಂಡಿದೆ.
 ಮಹಾರಾಷ್ಟ್ರದಲ್ಲಿ ಇಸ್ಲಾಮಿಕ್ ವಿಂಡೋದ ಆರಂಭದ ಪರಿಣಾಮ ಉತ್ಸಾಹದಾಯಕವಾಗಿದೆ. ರಾಜ್ಯದ ಸಹಕಾರಿ ಮಂತ್ರಿ ಸುಭಾಷ್ ದೇಶ್‌ಮುಖ್ ಶರೀಅತ್‌ನ ಪಾಲನೆ ಮಾಡುವ ಇಸ್ಲಾಮಿಕ್ ಬ್ಯಾಂಕಿಂಗ್ ಪ್ರಣಾಳಿಕೆಯ ಪ್ರಯೋಗವನ್ನು ತನ್ನ ಅಧ್ಯಕ್ಷತೆಯ ಲೋಕ ಮಂಗಲ್ ಕೋ-ಆಪರೇಟಿವ್ ಬ್ಯಾಂಕ್‌ನಲ್ಲಿ ಮಾಡಿದ್ದಾರೆ. ಲೋಕ ಮಂಗಲ್ ಕೋ-ಆಪರೇಟಿವ್ ಬ್ಯಾಂಕ್ ಮುಸ್ಲಿಂ ಮತ್ತು ಇತರ ಗ್ರಾಹಕರಿಂದ ಬಡ್ಡಿ ರಹಿತ ಹಣ ಜಮೆ ಮಾಡುತ್ತದೆ. ಹಾಗೆಯೇ ಮುಸ್ಲಿಮರಿಗೆ ಬಡ್ಡಿ ಇಲ್ಲದೆ ಸಾಲ ನೀಡಲಾಗುತ್ತದೆ. ಸೋಲಾಪುರ ಮತ್ತು ಪುಣೆಯಲ್ಲಿನ 9 ಶಾಖೆಗಳಲ್ಲಿ ಇಂತಹ ಪ್ರತ್ಯೇಕ ಕೌಂಟರ್ ತೆರೆಯಲಾಗಿದೆ. ಸರ್ವ್ ಬ್ಯಾಂಕ್‌ನ ಈ ಪ್ರಸ್ತಾವಕ್ಕೆ ಮಿಶ್ರ ಪ್ರತಿಕ್ರಿಯೆ ಬಂದಿದೆ.</p><h3>Varthabarati</h3><h2 id="ch17">ಊರಿಗೊಂದು ಶಾಲೆಯ ಅಗತ್ಯವಿದೆಯಲ್ಲಾ!</h2><h3></h3><p>
ಬಿಜೈ ಎಂದಾಕ್ಷಣ ಸಿಗುವ ಆಪ್ತತೆ ಇನ್ನುಳಿದ ಯಾವ ಊರಲ್ಲೂ ಸಿಗಲಿಲ್ಲ ಎನ್ನುವುದು ಪೂರ್ಣ ಸತ್ಯವಲ್ಲ. ಆದರೆ ಬಾಲ್ಯ ಕಳೆದ ಊರಲ್ಲಿ ಮುಗ್ಧತೆಯ ದಿನಗಳು ನನ್ನದಾಗಿದ್ದುದರಿಂದಲೇ ಆ ಪ್ರೀತಿ ವಿಶ್ವಾಸಗಳಿಗೆ ತನ್ನದೇ ಆದ ವೈಶಿಷ್ಟ ಇದೆ ಎನ್ನುವುದೂ ಸತ್ಯ. ಅಮ್ಮ ಅಜ್ಜಿಯರೊಂದಿಗೆ ಬಾಲದಂತೆ ಓಡಾಡಿದ ವಯಸ್ಸು ಇನ್ನ್ನೂ ಚಿಕ್ಕದು ಎನ್ನುತ್ತಲೇ ಶಾಲೆಗೆ ಹೋಗಲು ಶುರು ಮಾಡಿದ ಬಳಿಕ ನನ್ನದೇ ಸಹಪಾಠಿಗಳು, ಹಿರಿಯ ಕಿರಿಯ ಸ್ನೇಹಿತರು ಶಾಲೆಯ ದಾರಿಯಲ್ಲಿ ಬೆಳಗ್ಗೆ, ಮಧ್ಯಾಹ್ನ, ಸಂಜೆಯ ಒಡನಾಡಿಗಳು. ಅವರ ನೆನಪಿನೊಂದಿಗೆ ಅವರ ಮನೆಮಂದಿಯೂ ನೆನಪಿನಂಗಳದಲ್ಲಿ ನೆರೆದು ಸಭೆ ಸೇರಿದಂತೆಯೇ ಸೇರುತ್ತಿದ್ದಾರೆ. ನನ್ನ ಮನೆಯಿಂದ ಶಾಲೆಗಿದ್ದ ದೂರ ಬಹಳ ಚಿಕ್ಕದು, ಒಂದೇ ಕಿಲೋ ಮೀಟರ್ ಇರಬಹುದು. ಆದರೆ ಆ ದಾರಿ ನಡೆಯುವುದಕ್ಕೆ ನನಗೆ ಬೇಕಾಗಿದ್ದ ಸಮಯ ಮಾತ್ರ ಬಹಳ ಹೆಚ್ಚು. ಪ್ರಾರಂಭದಲ್ಲಿ ಬಹುಶಃ ಚಿಕ್ಕಪ್ಪನ ಜತೆಗೆ ಶಾಲೆಗೆ ಹೋಗುತ್ತಿದ್ದವಳು. ಚಿಕ್ಕಪ್ಪ ನನ್ನ ಶಾಲೆಯಲ್ಲಿಯೇ ದೊಡ್ಡ ತರಗತಿಯ ವಿದ್ಯಾರ್ಥಿಗಳಿಗೆ ಅಧ್ಯಾಪಕ. ಅಂದರೆ 6, 7, 8ನೆಯ ತರಗತಿಯವರಿಗೆ. ಯಾಕೆಂದರೆ ಅವರು ಕಲಿಸುತ್ತಿದ್ದುದು ಹಿಂದಿ ವಿಷಯ. ಅವರು ನನ್ನ ಶಾಲೆಯಿಂದ ವರ್ಗಾವಣೆಗೊಂಡ ಬಳಿಕ ಬಹುಶಃ ನನ್ನ 3ನೆ ತರಗತಿಯ ವೇಳೆಗೆ ನಾನು ಉಳಿದ ನನ್ನ ಶಾಲೆಯ ಹಿರಿಯ ವಿದ್ಯಾರ್ಥಿಗಳ ಜತೆಗೆ ಹೋಗುತ್ತಿದ್ದೆ ಎಂದು ನೆನಪು. ಆ ಹಿರಿಯರಲ್ಲಿ ನೆನಪಾಗುತ್ತಿರುವವರು ಬಾಳಿಗಾ ಸ್ಟೋರ್ಸ್‌ನಿಂದಾಚೆ ಅಂದು ಇದ್ದ ಸ್ಮಶಾನ ರಸ್ತೆಯಿಂದ ಒಳಬದಿಗೆ ಇದ್ದ ಮನೆಗಳಿಂದ ಹಾಗೆಯೇ ಆ ರಸ್ತೆಯ ಎದುರುಗಡೆಯ ಕೆಲವು ಮನೆಗಳಿಂದ ಮತ್ತು ಮುಖ್ಯವಾಗಿ ಬಾಳಿಗಾ ಸ್ಟೋರ್ಸ್‌ನ ಹಿಂಬದಿ ಮತ್ತು ಎದುರುಗಡೆಯಿಂದ ಮಕ್ಕಳು ನನ್ನ ಶಾಲೆಗೆ ಬರುತ್ತಿದ್ದರು. ಅಲ್ಲಿಂದ ಕ್ರಿಶ್ಚಿಯನ್ ಮಕ್ಕಳು ಬಿಜೈ ಲೂರ್ಡ್ಸ್ ಶಾಲೆಗೆ ಹೋಗುತ್ತಿದ್ದುದೇ ಹೆಚ್ಚು. ನನ್ನ ನೆರೆ-ಕರೆಯಿಂದ ಯಾರೂ ನನಗಿಂತ ದೊಡ್ಡವರು ನನ್ನ ಶಾಲೆಗೆ ಬರುತ್ತಿರಲಿಲ್ಲ. ಆದ್ದರಿಂದ ಅಮ್ಮ ಅಥವಾ ಅಜ್ಜಿ ನಮ್ಮ ಗುಡ್ಡೆಮನೆಯಿಂದ ರಸ್ತೆ ಬದಿಯವರೆಗೆ ಕರೆದುಕೊಂಡು ಬಂದು ಯಾರಾದರೂ ಹಿರಿಯ ವಿದ್ಯಾರ್ಥಿಗಳು ಸಿಕ್ಕರೆ ಅವರ ಜತೆಗೆ ಕಳುಹಿಸುತ್ತಿದ್ದರು.
ಬಹುಶಃ ಈ ಒಂದು ವರ್ಷವಷ್ಟೇ ನಾನು ಈ ಹಿರಿಯ ವಿದ್ಯಾರ್ಥಿಗಳ ಜತೆಗೆ ಹೋಗಿರಬಹುದು. ನಾಲ್ಕನೆ ತರಗತಿಯ ವೇಳೆಗೆ ನಾವು ನನ್ನ ತರಗತಿಯವರೇ ಸೇರಿಕೊಂಡು ಪಟ್ಟಾಂಗ ಹೊಡೆಯುತ್ತಾ ಹೋಗುತ್ತಿದ್ದುದು ನೆನಪಿದೆ. ನನ್ನನ್ನು ಜತೆಗೆ ಕರೆದೊಯ್ದ ಹಿರಿಯ ಅಕ್ಕಂದಿರಂತೆ ಇದ್ದವರು ಶ್ಯಾಮಲಾ, ಮಂದಾಕಿನಿ, ಲೀಲಾ, ರಾಧಾ, ಜಾನಕಿ, ದೇವಕಿ ಇವರಾದರೆ ಮುಂದೆ ದಾರಿಯಲ್ಲಿ ಇವರ ಜತೆ ಸೇರಿಕೊಳ್ಳ್ಳುತ್ತಿದ್ದವರು ಲಲಿತಾ, ಪುಷ್ಪಾ, ಶಶಿಕಲಾ. ಇವರಲ್ಲಿ ಒಂದಿಬ್ಬರು 8ನೆ ತರಗತಿಯ ಓದಿಗೆ ನಿಲ್ಲಿಸಿದರೆ ಉಳಿದವರು ಹೈ ಸ್ಕೂಲ್ ಓದಿದವರು, ಇವರಲ್ಲಿಯೂ ಲೀಲಾ, ಶಶಿಕಲಾ ಪ್ರಾಥಮಿಕ ಶಾಲೆಯ ಅಧ್ಯಾಪಕಿಯರಾದವರು. ನನ್ನ ತರಗತಿಯ ವೇಳೆಗೆ ಶಾಲೆಯಲ್ಲಿ ಪ್ರತಿ ತರಗತಿಯಲ್ಲೂ ಅಂದರೆ ಒಂದರಿಂದ 7ನೆಯವರೆಗೆ ಎ ಮತ್ತು ಬಿ ಎಂಬ ಎರಡು ವಿಭಾಗಗಳಿದ್ದು ಶಾಲೆಯಲ್ಲಿ ಮಕ್ಕಳ ಸಂಖ್ಯೆ ಹೆಚ್ಚಾಗಿತ್ತು. ಈ ಕಾರಣದಿಂದಲೇ ಕಾಪಿಕಾಡು ಶಾಲೆಯಲ್ಲಿ ನಾನು ಕಲಿಯುತ್ತಿದ್ದ ವೇಳೆ ಎರಡು ಕಟ್ಟಡಗಳು ನಿರ್ಮಾಣಗೊಂಡಿದ್ದವು. ನನ್ನ ತರಗತಿಯ ವಿದ್ಯಾರ್ಥಿನಿಯರ ಸಂಖ್ಯೆಯೂ ಕಡಿಮೆಯದೇನಲ್ಲ. ಈಗಾಗಲೇ ಹೇಳಿದಂತೆ ನಾಲ್ಕನೆಯ ತರಗತಿಯ ಹೊತ್ತಿಗೆ ನಾವೇ ಹಿರಿಯವರಾಗಿ ಕಿರಿಯರನ್ನು ಜತೆಗೆ ಕರೆದೊಯ್ಯುತ್ತಿದ್ದೆವು. ನನ್ನ ತರಗತಿಯ ಇಂದಿರಾ, ಜಯಲಕ್ಷ್ಮೀ, ಶ್ಯಾಮಲಾ, ಶಶಿಕಲಾ, ವಿಮಲಾ, ನಳಿನಿ, ಗಂಗಾ, ಶ್ರೀಧರ್, ರಾಜ, ರಾಜೀವ್, ಬಾಬು, ಅಶೋಕ, ಇವರೆಲ್ಲಾ ಬಾಳಿಗಾ ಸ್ಟೋರ್ಸ್‌ ನ ಆಸುಪಾಸಿನಿಂದ ಬರುತ್ತಿದ್ದರೆ ನನ್ನ ಮನೆಯಿಂದ ಶಾಲೆಗೆ ಹೋಗುವ ದಾರಿಯ ಮನೆಗಳಿಂದ ಸಾವಿತ್ರಿ, ಜಯಂತಿ, ಉಷಾ, ದಯಾ, ಶೀನಾ, ಗೋಪಾಲ, ಯಾದವ, ಮಾಧವ, ಶ್ರೀನಿವಾಸ, ಉಮಾಸುಂದರಿ, ಶಶಿಕಲಾ ಇವರೆಲ್ಲ ಬರುತ್ತಿದ್ದರು. ಹಾಗೆಯೇ ಕಾಪಿಕಾಡು ಕಾಲನಿಯಿಂದಲೂ ಹಿಂದೆಯೇ ಹೇಳಿದಂತೆ ಸಾಕಷ್ಟು ಮಕ್ಕಳು ನನಗಿಂತ ದೊಡ್ಡವರೂ, ನನ್ನ ಓರಗೆಯವರೂ, ಕಿರಿಯರೂ ಇದ್ದರು. ಅವರಲ್ಲಿ ಅನೇಕರ ಹೆಸರು ಮರೆತು ವಿನೋದ, ಜಯಂತಿ, ಮೀರಾ ಇವರು ನೆನಪಲ್ಲಿ ಉಳಿದಿದ್ದಾರೆ, ನನ್ನ ಓರಗೆಯ ಹುಡುಗರು, ಹುಡುಗಿಯರೆಲ್ಲರೂ ಹೈಸ್ಕೂಲ್ ತರಗತಿಗಳಿಗೆ ಹೋದವರು ಮುಂದೆ ಕೆಲವರು ಹುಡುಗರು ಐಟಿಐಗೆ ಸೇರಿದರೆ ಇನ್ನು ಕೆಲವರು ಕಾಲೇಜಿಗೆ ಸೇರಿಕೊಂಡರು. ನನ್ನ ತರಗತಿಯ ಮೂವರು ನನ್ನನ್ನು ಸೇರಿದಂತೆ ಸ್ನಾತಕೋತ್ತರ ಪದವಿ ಪಡೆದಿದ್ದೇವೆ ಎಂದು ಹೇಳಲು ತುಂಬಾ ಸಂತೋಷವಾಗುತ್ತದೆ. ಒಟ್ಟಾರೆ ನನ್ನ ಆತ್ಮೀಯ ಗೆಳತಿ ಜಯಲಕ್ಷ್ಮೀ ಮೈಸೂರು ವಿಶ್ವ ವಿದ್ಯಾನಿಲಯದ ಸ್ನಾತಕೋತ್ತರ ಕೇಂದ್ರವಾಗಿದ್ದ ಮಂಗಳ ಗಂಗೋತ್ರಿಯ ‘ಬಯೋಸಾಯನ್ಸ್’ನಲ್ಲಿ ಎಂ.ಎಸ್ಸಿ. ಪದವಿ ಪಡೆದು ಈಗ ಸಿಂಗಾಪುರದಲ್ಲಿ ನೆಲೆಸಿದ್ದಾರೆ. ಇನ್ನೊಬ್ಬ ಶಾಲೆಯ ಪಕ್ಕದಲ್ಲೇ ಇದ್ದ ಶ್ಯಾಮರಾಯ ಮಾಸ್ತರರ ಮೊಮ್ಮಗ ಮನಮೋಹನ್ ಶಾಲೆಯಲ್ಲಿ ಕಂಬ ಆಟದ ಗೆಳೆಯ. ಗಣಿತದಲ್ಲಿ ಎಂ.ಎಸ್ಸಿ. ಪದವಿ ಪಡೆದು ಬ್ರಹ್ಮಾವರದ ಎಸ್‌ಎಂಎಸ್ ಕಾಲೇಜಿನಲ್ಲಿ ಪ್ರಾಧ್ಯಾಪಕನಾಗಿದ್ದು ಈಗ ನಿವೃತ್ತಿಗೊಂಡು ಬ್ರಹ್ಮಾವರದಲ್ಲೇ ನೆಲೆಸಿದ್ದಾನೆ. ನನ್ನ ಹಿರಿಯ ವಿದ್ಯಾರ್ಥಿಗಳಲ್ಲಿ ನನ್ನ ಮಾಸ್ಟ್ರಾದ ಗುರುವಪ್ಪ ಮಾಸ್ಟ್ರರರ ಮಗಳು ಶಶಿಲೇಖಾ ಕೂಡಾ ಮಂಗಳೂರಿನ ಸ್ನಾತಕೋತ್ತರ ಕೇಂದ್ರದಲ್ಲಿ ‘‘ಫಿಸಿಕ್ಸ್’’ ನಲ್ಲಿ ಎಂ.ಎಸ್ಸಿ. ಪದವಿ ಪಡೆದು ಬೆಂಗಳೂರಲ್ಲಿ ಉದ್ಯೋಗಿಯಾಗಿದ್ದು, ಮುಂದೆ ವಿವಾಹಿತಳಾದ ಬಳಿಕ ಮಂಗಳೂರಲ್ಲೇ ನೆಲೆಸಿದ್ದು ಗೋಕರ್ಣನಾಥೇಶ್ವರ ಕಾಲೇಜು ಪ್ರಾರಂಭವಾದಾಗ ಅಲ್ಲಿ ಉಪನ್ಯಾಸಕಿಯಾಗಿ ಸೇರಿ, ಪ್ರಾಂಶುಪಾಲೆಯಾಗಿ ನಿವೃತ್ತಿ ಪಡೆದಿರುತ್ತಾಳೆ. ಸುಮಾರಾಗಿ ಇದೇ ಸಂದರ್ಭದಲ್ಲಿ ಹಿರಿಯ ವಿದ್ಯಾರ್ಥಿಯಾಗಿದ್ದ ನನ್ನ ದೊಡ್ಡಮ್ಮನ ಮಗ ಕೃಷ್ಣಪ್ಪ ಕರ್ನಾಟಕ ಪೊಲಿಟೆಕ್ನಿಕ್ ಕಾಲೇಜಿನಲ್ಲಿ ಡಿಪ್ಲೋಮಾ ಇಂಜಿನಿಯರಿಂಗ್ ಪದವಿ ಪಡೆದು ಮುಂಬೈಯಲ್ಲಿ ಉದ್ಯೋಗಿಯಾಗಿದ್ದು ಮುಂದೆ ಆಕಾಶವಾಣಿ ಮಂಗಳೂರು ಪ್ರಾರಂಭವಾದಾಗ ಅದರ ಇಂಜಿನಿಯರ್ ವಿಭಾಗದಲ್ಲಿ ಇಂಜಿನಿಯರ್ ಆಗಿ ಸೇರಿ ನಿವೃತ್ತಿ ಪಡೆದಿರುತ್ತಾನೆ.
ಒಟ್ಟಿನಲ್ಲಿ ನಮ್ಮ ಶಾಲೆಯಲ್ಲಿ ಉತ್ತೀರ್ಣರಾದ ವಿದ್ಯಾರ್ಥಿಗಳು ಹೈಸ್ಕೂಲಿಗೆ ಹೋಗುತ್ತಿದ್ದುದು ಸಾಮಾನ್ಯವಾಗಿತ್ತು. ಆದರೆ ಹಿರಿಯ ವಿದ್ಯಾರ್ಥಿಗಳಲ್ಲಿ ಕೆಲವರು ಪಾಸಾದ ಹುಡುಗಿಯರಿಗೆ ಹೈಸ್ಕೂಲಿನ ಅವಕಾಶ ತಪ್ಪಿದರೂ ನನ್ನ ತರಗತಿಯ ಹುಡುಗಿಯರು ಹೈಸ್ಕೂಲಿಗೆ ಹೋದವರೇ ಎಲ್ಲರೂ. ಕಲಿಕೆ ನಿಲ್ಲಿಸಿದ ಹುಡುಗಿಯರು ಅಡುಗೆ ಕೆಲಸ ಕಲಿಯುವುದು ರೂಢಿ. ಆಗಿನ್ನೂ ಬೀಡಿ ಕೆಲಸ ಬಂದಿರಲಿಲ್ಲ. ಹೀಗೆ ಮನೆಯಲ್ಲೇ ಉಳಿದ ಹೆಣ್ಣು ಮಕ್ಕಳು ಮದುವೆಗಾಗಿ ಮಾನಸಿಕವಾಗಿ ಸಿದ್ಧರಾಗುತ್ತಿದ್ದಂತೆಯೇ ಮದುವೆಯೂ ನಡೆಯುತ್ತಿತ್ತು. ಆದರೆ ನನ್ನ ನೆನಪಿನಂತೆ 16 ವರ್ಷಕ್ಕಿಂತ ಮೊದಲಿಗೆ ಮದುವೆಯಾದವರು ವಿರಳ. ಹೈಸ್ಕೂಲಿಗೆ ಹೋದ ಹುಡುಗಿಯರೂ, ಹುಡುಗರೂ ಎಸೆಸೆಲ್ಸಿ ತರಗತಿಯವರೆಗೆ ಆದರೆ ಕೆಲವರಿಗೆ ಎಸೆಸೆಲ್ಸಿ ಪರೀಕ್ಷೆಗೆ ಕುಳಿತುಕೊಳ್ಳುವ ಅವಕಾಶವಿರುತ್ತಿರಲಿಲ್ಲ. ಆಗೆಲ್ಲಾ ಎಸೆಸೆಲ್ಸಿ ಪರೀಕ್ಷೆಗೆ ಮುನ್ನ ಅರ್ಹತಾ ಪರೀಕ್ಷೆ ನಡೆಯುತ್ತಿತ್ತು. ಈಗ ಆ ಪರೀಕ್ಷೆಯನ್ನು ಪೂರ್ವಭಾವಿ ಪರೀಕ್ಷೆ, ಸಿದ್ಧತಾ ಪರೀಕ್ಷೆ ಎಂದು ಕರೆಯುತ್ತಾರೆ. ಹಿಂದಿನ ಅರ್ಹತಾ ಪರೀಕ್ಷೆಯಲ್ಲಿ ಅನುತ್ತೀರ್ಣರಾದವರು ಪರೀಕ್ಷೆಗೆ ಕುಳಿತುಕೊಳ್ಳುವ ಅವಕಾಶವನ್ನು ನೀಡಲು ಶಾಲೆಯವರು ನಿರಾಕರಿಸುತ್ತಿದ್ದರು ಎಂದು ಕೇಳಿದ್ದೇನೆ. ಇನ್ನೂ ಕೆಲವರು ತಾವೇ ಪರೀಕ್ಷೆ ಬರೆಯುವ ನಿರ್ಧಾರ ಕೈ ಬಿಡುತ್ತಿದ್ದರು. ಇಂತಹವರು ಮತ್ತೆ ಉದ್ಯೋಗ ಅರಸಿ ದೂರದ ಊರುಗಳಿಗೆ ಅಂದರೆ ಆಗ ಬಹಳ ಮುಖ್ಯವಾಗಿ ಮುಂಬೈಗೆ ಹುಡುಗರು ಹೋಗುತ್ತಿದ್ದರೆ ಹುಡುಗಿಯರಿಗೆ ಮನೆಕೆಲಸಗಳ ಜವಾಬ್ದಾರಿಯೊಂದಿಗೆ ಮದುವೆಯ ಕನಸು ಕಾಣುವುದಕ್ಕೆ ಸಕಾಲವಾಗಿತ್ತು. ಊರಿನಲ್ಲೇ ಉಳಿದ ಹೈಸ್ಕೂಲ್‌ವರೆಗೆ ಓದಿದ, ಪಾಸಾದ ವಿದ್ಯಾರ್ಥಿಗಳಲ್ಲಿ ಹುಡುಗರು ಕೈ ಕೆಲಸಗಳನ್ನು ಉದಾಹರಣೆಗೆ ಪೈಂಟಿಂಗ್, ಕಾರ್ಪೆಂಟರಿ, ಟೈಲರಿಂಗ್‌ಗಳೊಂದಿಗೆ ಆಗಷ್ಟೇ ಪ್ರಾರಂಭಗೊಂಡ ಸಾರಿಗೆ ವ್ಯವಸ್ಥೆಯಲ್ಲಿ ಕಂಡಕ್ಟರ್, ಡ್ರೈವರ್ ವೃತ್ತಿಗಳಿಗೆ ಹೋಗುತ್ತಿದ್ದರು. ಇವುಗಳನ್ನು ಕಲಿಸುವ ಸಂಸ್ಥೆಗಳೇನೂ ಇರದಿದ್ದರೂ, ಯಾರೋ ಹಿರಿಯರ ಸ್ನೇಹ, ಪರಿಚಯದಿಂದಲೇ ಕಲಿಯಬೇಕಾಗಿದ್ದುದು ಅನಿವಾರ್ಯವಾಗಿತ್ತು.
ಟೈಲರಿಂಗ್ ವೃತ್ತಿಯನ್ನು ತಮ್ಮದಾಗಿಸಿಕೊಂಡ ಹುಡುಗರು ವಿರಳವಾ ದರೂ ಹುಡುಗಿಯರಿಗೆ ಅದು ನೆಚ್ಚಿನ ವೃತ್ತಿಯಾಯಿತು. ಹುಡುಗಿಯರು ಹೈಸ್ಕೂಲಲ್ಲಿ ಕಲಿತ ಟೈಲರಿಂಗ್‌ನ್ನು ವೃತಿಯಾಗಿ ಬಳಸಿಕೊಳ್ಳುವಲ್ಲಿ ಸುಲಭದ ದಾರಿಗಳೇನೂ ಇರಲಿಲ್ಲ. ಯಾಕೆಂದರೆ ಹೊಲಿಗೆ ಮಿಶನ್ ಕೊಂಡುಕೊಳ್ಳುವುದು ಸುಲಭವಾಗಿರಲಿಲ್ಲ. ಆದರೂ ಶ್ರೀಮಂತರೆನ್ನಿಸಿ ಕೊಂಡವರ ಮನೆಗೆ ಹೊಲಿಗೆ ಮಿಶನ್‌ಗಳು ಪ್ರವೇಶವಾದ ದಿನ ಗಳವು. ಈ ಕಾರಣದಿಂದ ತಮ್ಮ ನೆರೆಕರೆಯ, ಇಲ್ಲವೇ ಸ್ನೇಹಿತರ, ನೆಂಟರ ಮನೆಗಳಲ್ಲಿದ್ದ ಹೊಲಿಗೆ ಮೆಶಿನ್‌ಗಳಲ್ಲಿ ತಾವು ಕಲಿತುದನ್ನು ಇನ್ನಷ್ಟು ಗಟ್ಟಿಗೊಳಿಸಿ ತಮ್ಮದೇ ಬುದ್ಧಿವಂತಿಕೆಯಿಂದ ಹೊಲಿಗೆಯನ್ನು ಸಿದ್ಧಿಸಿಕೊಂಡರು. ಇದರಿಂದ ಮದುವೆಯ ಸಂದರ್ಭದಲ್ಲಿ ಅಡುಗೆ ಕೆಲಸದೊಂದಿಗೆ ‘‘ಹೊಲಿಗೆ ಬರುತ್ತದಾ?’’ ಎಂದು ಕೇಳುವುದು ಕೂಡಾ ರೂಢಿಯಾಯಿತು. ಟೈಲರಿಂಗ್ ಎನ್ನುವುದು ಕಲಿತ ಹುಡುಗಿಯರ ವಿಶೇಷತೆ ಅನ್ನಿಸಿ ಮದುವೆ ಮಾರುಕಟ್ಟೆಯಲ್ಲಿ ಡಿಮಾಂಡ್ ಹೆಚ್ಚಾದುದು ನಿಜವೇ! ಇದರ ಜತೆಗೆ ಸರಕಾರ ವಿಶೆೇಷ ಯೋಜನೆಗಳಲ್ಲಿ ಹೆಣ್ಣು ಮಕ್ಕಳಿಗೆ ಟೈಲರಿಂಗ್ ಕಲಿಸುವ ತರಬೇತಿ ಕೇಂದ್ರಗಳೂ ಬೆರಳೆಣಿಕೆಯಲ್ಲಿ ಪ್ರಾರಂಭ ಗೊಂಡಿತು. ಹೀಗೆ ಕಲಿತ ಹೆಣ್ಣು ಮಕ್ಕಳು ತಾವೇ ಟೈಲರಿಂಗ್ ಕ್ಲಾಸುಗಳನ್ನು ತೆರೆಯುವುದರ ಮೂಲಕ ಟೈಲರಿಂಗ್ ವೃತ್ತಿಯನ್ನು ತಮ್ಮ ಗುತ್ತಿಗೆ ಎಂದು ಸ್ವೀಕರಿಸುವಂತಾದುದು ಸತ್ಯವೇ! ಹೈಸ್ಕೂಲ್ ಮುಗಿಸಿದ ಹೆಚ್ಚಿನ ಹುಡುಗರು, ಹುಡುಗಿಯರು ಕಾಲೇಜು ಸೇರಿದರು. ಅವರಲ್ಲಿ ಕೆಲವರು ಅಂದಿನ ಇಂಟರ್ ಮೀಡಿಯೆಟ್ ಅಥವಾ (11ನೆ ತರಗತಿ) ಮುಂದೆ ಬದಲಾದ ಪಿ.ಯು.ಸಿ. ತರಗತಿಗೆ ಓದು ನಿಲ್ಲಿಸಿದರೂ ಇಷ್ಟೇ ಓದಿನಿಂದ ಬ್ಯಾಂಕ್‌ನಲ್ಲಿ ಉದ್ಯೋಗ ಗಿಟ್ಟಿಸಿಕೊಂಡವರು ಹಲವರು. ಮುಂದೆ ಪದವಿ ಓದಿದವರು ಬಿ.ಎಡ್. ಮುಗಿಸಿ ಅಧ್ಯಾಪಕರಾದರು. ವಿಜ್ಞಾನ ಪದವೀಧರರು ಅಂದಿನ ಟೆಲಿಗ್ರಾಫ್ ಕಚೇರಿಯಲ್ಲಿ ಉದ್ಯೋಗ ಪಡೆದರು. ಹುಡುಗಿಯರೂ ಸೇರಿದಂತೆ ಸರಕಾರದ ವಿವಿಧ ಕಚೇರಿಗಳಲ್ಲಿ ಬ್ಯಾಂಕುಗಳಲ್ಲಿ ಕೋರ್ಟುಗಳಲ್ಲಿ ಒಂದರ್ಥದಲ್ಲಿ ‘ವೈಟ್‌ಕಾಲರ್ಡ್’ ಉದ್ಯೋಗಗಳಲ್ಲಿ ಊರಲ್ಲೇ ಸೇರಿಕೊಂಡರೆ ಕೆಲವರು ಮುಂಬೈ ಬೆಂಗಳೂರಿಗೆ ಉದ್ಯೋಗ ಅರಸಿಕೊಂಡು ಹೋಗುವುದು ಇಂದಿನಂತೆ ಅಂದು ಕೂಡಾ ಒಂದು ಹೆಗ್ಗಳಿಕೆಯ ವಿಷಯವೇ ಆಗಿತ್ತು.
ಬರೆಯುತ್ತಿದ್ದಂತೆಯೇ ನೆನಪಾದವರು ಸೈಕಲ್ ಶಾಪ್ ಕೃಷ್ಣಪ್ಪನವರ ಹಿರಿಯ ಮಗ ಎಂ.ಕಾಂ. ಮಾಡಿ ಸೈಂಟ್ ಅಲೋಶಿಯಸ್ ಕಾಲೇಜಲ್ಲಿ ಉಪನ್ಯಾಸಕರಾಗಿದ್ದರು. ಪುರಸಭೆ ಕಚೇರಿಯಲ್ಲಿ ನೀರು ಸರಬರಾಜು ವಿಭಾಗದಲ್ಲಿ ಇಂಜಿನಿಯರ್ ಆಗಿದ್ದವರು ರಮೇಶ್ ಅವರು. ಸ್ನಾತಕೋತ್ತರ ಪದವಿ ಪಡೆದು ಬೆಸೆಂಟ್ ಪದವಿ ಪೂರ್ವ ಕಾಲೇಜಿನಲ್ಲಿ ಉಪನ್ಯಾಸಕಿಯಾಗಿ ಸೇರಿ ಪ್ರಾಂಶುಪಾಲೆಯಾಗಿ ನಿವೃತ್ತಿಯಾದ ಸುಶೀಲಾ ಡಿ. ರಾವ್ ಹಾಗೂ ಅವರ ಸಹೋದರಿ ಕೂಡಾ ಸ್ನಾತಕೋತ್ತರ ಪದವಿ ಪಡೆದು ಬೆಸೆಂಟ್ ಮಹಿಳಾ ಕಾಲೇಜಿನಲ್ಲಿ ಉಪನ್ಯಾಸಕಿಯಾಗಿ ಪ್ರಾಂಶುಪಾಲೆಯಾಗಿ ಕಾರ್ಯ ನಿರ್ವಹಿಸಿದವರು. ಹೀಗೆ ನನ್ನೂರಿನ ನನ್ನ ಹಿರಿಯ ಕಿರಿಯ ವಿದ್ಯಾರ್ಥಿಗಳೂ ಸೇರಿದಂತೆ ಹೆಚ್ಚಿನವರು ಪದವೀಧರರಾಗಿದ್ದು, ಉತ್ತಮ ಉದ್ಯೋಗಗಳನ್ನು ಪಡೆದು (ಹುಡುಗಿಯರು ಸೇರಿದಂತೆ ) ಈ ಊರನ್ನು ವಿದ್ಯಾವಂತರ ಊರನ್ನಾಗಿಸುವಲ್ಲಿ ಸಜ್ಜನರ ಊರಾಗುವಂತೆ ಮಾಡಿದ ಯಶಸ್ಸು ಕಾಪಿಕಾಡು ಶಾಲೆಯ ವಿದ್ಯಾರ್ಥಿಗಳಿಗೆ ಸೇರಿದೆ. ಊರಿನ ಹಿರಿಯ ಕಿರಿಯರಿಗೂ ಸೇರಿದೆ. ಆದರೆ ದುಃಖದ ವಿಚಾರವೆಂದರೆ ಅಂತಹ ಕಾಪಿಕಾಡು ಶಾಲೆ ಇಂದು ಮಕ್ಕಳಿಲ್ಲದೆ ಮುಚ್ಚುವ ಪ್ರಸಂಗ ಬಂದಿದೆ ಎಂದು ಕೇಳಿದಾಗ ಶಾಲೆಯಿಲ್ಲದ ಊರು ಊರಾಗಿರುವುದು ಹೇಗೆ ಸಾಧ್ಯ? ಎಂಬ ಪ್ರಶ್ನೆ ನನ್ನದು.</p><h3>Varthabarati</h3><h2 id="ch18">ದ್ರಾವಿಡ  ಚಳವಳಿಯ ದುರಂತ ಕತೆ</h2><h3></h3><p>
ಒಂದು ಕಾಲದಲ್ಲಿ ಮೂಢನಂಬಿಕೆ, ಕಂದಾಚಾರಗಳ ವಿರುದ್ಧ ವೈಚಾರಿಕ ಆಂದೋಲನವಾಗಿ ಆರಂಭಗೊಂಡ ತಮಿಳುನಾಡಿನ ದ್ರಾವಿಡ ಚಳವಳಿ ಈಗ ಅದು ತಲುಪಿದ ಸ್ಥಿತಿಯನ್ನು ಕಂಡರೆ, ಅದರ ವಿರೋಧಿಗಳು ಕನಿಕರ ಪಡುವಂತಾಗುತ್ತದೆ. ಕಳೆದ ಶತಮಾನದ 40ರ ದಶಕದಲ್ಲಿ ಪೆರಿಯಾರ್ ರಾಮಸ್ವಾಮಿ ನಾಯ್ಕರ್ ಅವರು ಹುಟ್ಟು ಹಾಕಿದ ದ್ರಾವಿಡ ಕಳಗಂ ಆರಂಭದಲ್ಲಿ ಪುರೋಹಿತಶಾಹಿಯ ವಿರುದ್ಧ ಸಾಮಾಜಿಕ ಆಂದೋಲನವಾಗಿ ಹೊರಹೊಮ್ಮಿತು. ಮುಂದೆ ಪೆರಿಯಾರ್ ಶಿಷ್ಯರಲ್ಲೇ ಭಿನ್ನಾಭಿಪ್ರಾಯ ಉಂಟಾಗಿ ದ್ರಾವಿಡ ಮುನೇತ್ರ ಕಳಗಂ (ಡಿಎಂಕೆ), ನಂತರ ಅಣ್ಣಾ ದ್ರಾವಿಡ ಮುನೇತ್ರ ಕಳಗಂ (ಎಡಿಎಂಕೆ) ಎಂಬ ಎರಡು ಪ್ರಮುಖ ರಾಜಕೀಯ ಪಕ್ಷಗಳು ರೂಪುಗೊಂಡವು. ಈಗಂತೂ ದ್ರಾವಿಡ ಹೆಸರು ಇಟ್ಟುಕೊಂಡು ಸಣ್ಣಪುಟ್ಟ ಪಕ್ಷಗಳು ಅಲ್ಲಿ ಹುಟ್ಟಿಕೊಂಡಿವೆ. 
ತಾತ್ವಿಕ ಕಾರಣಕ್ಕಾಗಿ ಪೆರಿಯಾರ್ ಜೊತೆಗೆ ಭಿನ್ನಾಬಿಪ್ರಾಯ ತಾಳಿದ ಅವರ ಶಿಷ್ಯ ಅಣ್ಣಾ ದೊರೈ ಡಿಎಂಕೆ ಎಂಬ ಹೊಸ ಪಕ್ಷ ಹುಟ್ಟುಹಾಕಿದರು. ಈ ಡಿಎಂಕೆ ಈಗ ಕರುಣಾನಿಧಿ ಕುಟುಂಬದ ಸ್ವತ್ತಾಗಿದೆ. ಅಣ್ಣಾ ಸಾವಿನ ನಂತರ ಕರುಣಾನಿಧಿ ಜೊತೆ ಭಿನ್ನಾಭಿಪ್ರಾಯ ತಾಳಿ, ಚಿತ್ರನಟ ಎಂ.ಜಿ.ರಾಮಚಂದ್ರನ್ ಕಟ್ಟಿದ ಅಣ್ಣಾ ಡಿಎಂಕೆ ಜಯಲಲಿತಾ ಅವರ ಖಾಸಗಿ ಆಸ್ತಿಯಾಗಿ ಆಕೆಯ ಸಾವಿನ ನಂತರ ಆಪ್ತ ಗೆಳತಿ ಶಶಿಕಲಾ ಅನಧಿಕೃತ ವಾರಸುದಾರರಾಗಿ ಹೊರಹೊಮ್ಮಿದ್ದಾರೆ. ಬ್ರಿಟಿಷ್ ಸಾಮ್ರಾಜ್ಯಶಾಹಿ ಕಾಲದಲ್ಲಿ ತಮಿಳುನಾಡಿನಲ್ಲಿ ವಿಜೃಂಭಿಸುತ್ತಿದ್ದ ಬ್ರಾಹ್ಮಣ ಪುರೋಹಿತಶಾಹಿ ವಿರುದ್ಧ ಬಂಡೆದ್ದ ಪೆರಿಯಾರ್ ಸೋವಿಯತ್ ಸಮಾಜವಾದಿ ಕ್ರಾಂತಿಯಿಂದ ಪ್ರಭಾವಿತರಾಗಿದ್ದರು. ಆದರೆ ಭಾರತದಲ್ಲಿ ಬ್ರಾಹ್ಮಣ್ಯವನ್ನು ಸದೆ ಬಡಿಯದೇ, ಕಂದಾಚಾರ ತೊಲಗಿಸದೇ ಸಮಾನತೆ ಸಮಾಜ ಕಟ್ಟುವುದು ಸಾಧ್ಯವಿಲ್ಲ ಎಂದು ನಂಬಿದ್ದರು.
ಜಾತಿ ಪದ್ಧತಿ ನಾಶವಾದಾಗ ಮಾತ್ರ ವರ್ಗರಹಿತ ಸಮಾಜ ಇಲ್ಲಿ ಸ್ಥಾಪನೆಯಾಗುವುದೆಂದು ಪ್ರತಿಪಾದಿಸುತ್ತಿದ್ದರು. ಅದರೊಂದಿಗೆ ದ್ರಾವಿಡ ಪ್ರಜ್ಞೆಯನ್ನು ಜಾಗೃತಗೊಳಿಸಿ ಉತ್ತರ ಭಾರತದ ಹಿಂದಿ ಸಾಮ್ರಾಜ್ಯಶಾಹಿಯ ವಿರುದ್ಧ ಅವರು ಸಮರ ಸಾರಿದ್ದರು. ಕಳೆದ ಶತಮಾನದ 50ರ ದಶಕದಲ್ಲಿ ಪೆರಿಯಾರ್ ಆರಂಭಿಸಿದ ಸ್ವಾಭಿಮಾನಿ ಚಳವಳಿ ಬ್ರಾಹ್ಮಣೇತರ ಶೂದ್ರ ಸಮುದಾಯದಲ್ಲಿ ಹೋರಾಟದ ಛಲವನ್ನು ಮೂಡಿಸಿತು. ಕರ್ನಾಟಕದ ಚಿತ್ರದುರ್ಗ ಮೂಲದ ಪೆರಿಯಾರ್ ರಾಮಸ್ವಾಮಿ ನಾಯ್ಕರ್ ತಮಿಳುನಾಡಿನ ದಮನಿತ ಸಮುದಾಯದ ಪಾಲಿಗೆ ಆರಾಧ್ಯದೈವರಾದರು. ಎರಡು ಶತಮಾನಗಳ ಹಿಂದೆ ಚಿತ್ರದುರ್ಗ ಜಿಲ್ಲೆಯ ಚಳ್ಳಕೆರೆಯಿಂದ ತಮಿಳುನಾಡಿನ ಸೇಲಂ ಬಳಿಯ ಈರೋಡ್‌ಗೆ ವಲಸೆ ಹೋಗಿದ್ದ ಕನ್ನಡ ಕುಟುಂಬದಲ್ಲಿ ಜನಿಸಿದ ರಾಮಸ್ವಾಮಿ ನಾಯ್ಕರ್ ಪುರೋಹಿತಶಾಹಿ ವಿರುದ್ಧ ನಾನಾ ಸ್ವರೂಪದ ಚಳವಳಿಗಳನ್ನು ಹಮ್ಮಿಕೊಂಡಿದ್ದರು. 60ರ ದಶಕದಲ್ಲಿ ದೇವತೆಯ ಮೂರ್ತಿಗಳಿಗೆ ಚಪ್ಪಲಿಯಿಂದ ಹೊಡೆಯುವ ಚಳವಳಿ, ಬ್ರಾಹ್ಮಣರ ಜನಿವಾರ ಚಳವಳಿ, ಹಿಂದಿ ವಿರೋಧಿ ಚಳವಳಿ ಹೀಗೆ ನಾನಾ ರೀತಿಯ ಆಂದೋಲನಗಳನ್ನು ಹಮ್ಮಿಕೊಂಡಿದ್ದ ಪೆರಿಯಾರ್ ಅವರನ್ನು ಡಾ. ಅಂಬೇಡ್ಕರ್ ಅವರು ಕೂಡ ಬಂದು ಭೇಟಿಯಾಗಿ ಹೋಗಿದ್ದರು.
 ಪೆರಿಯಾರ್ ಆರಂಭಿಸಿದ ಚಳವಳಿ ತಮಿಳುನಾಡಿನ ಜನಜೀವನದ ಮೇಲೆ ಅಚ್ಚಳಿಯದ ಪ್ರಭಾವ ಮೂಡಿಸಿತು. ಅಣ್ಣಾದೊರೈ ಮಾತ್ರವಲ್ಲದೇ ತಮಿಳು ಚಿತ್ರಗಳಿಗೆ ಚಿತ್ರಕಥೆ ಬರೆಯುತ್ತಿದ್ದ ಕರುಣಾನಿಧಿ ಆ ಕಾಲದಲ್ಲಿ ತಮಿಳು ಸಿನೆಮಾಗಳ ಹೀರೋ ಆಗಿದ್ದ ಎಂ.ಜಿ.ರಾಮಚಂದ್ರನ್ ಪೆರಿಯಾರ್ ವಿಚಾರಕ್ಕೆ ಮಾರು ಹೋಗಿ ಚಳವಳಿಗೆ ಧುಮಿಕ್ಕಿದರು. ಪೆರಿಯಾರ್ ಜೊತೆಗೆ ಕಮ್ಯುನಿಸ್ಟ್ ವಿಚಾರಗಳಿಂದಲೂ ಪ್ರಭಾವಿತರಾಗಿದ್ದ ಕರುಣಾನಿಧಿ ಅವರು ಸೋವಿಯತ್ ಕಮ್ಯುನಿಸ್ಟ್ ನಾಯಕ ಸ್ಟಾಲಿನ್ ಅವರ ಹೆಸರನ್ನು ತಮ್ಮ ಮಗನಿಗೆ ಇಟ್ಟರು. ಯಾವುದೇ ಕಾರಣಕ್ಕಾಗಿ ಪೆರಿಯಾರ್ ಅವರೊಂದಿಗೆ ಭಿನ್ನಾಭಿಪ್ರಾಯ ತಾಳಿ ರಾಜಕೀಯ ಪಕ್ಷವನ್ನೇ ಕಟ್ಟಿದ ಅಣ್ಣಾದೊರೈ 60ರ ದಶಕದಲ್ಲಿ ಲೋಕಸಭೆಗೂ ಚುನಾಯಿತರಾದರು. ನಂತರ ನಡೆದ ರಾಜ್ಯ ವಿಧಾನಸಭೆ ಚುನಾವಣೆಯಲ್ಲಿ ಬಹುಮತ ಸಾಧಿಸಿ, ರಾಜ್ಯದ ಮುಖ್ಯಮಂತ್ರಿಯಾಗಿ ಅಧಿಕಾರ ವಹಿಸಿಕೊಂಡರು. ಆಗೆಲ್ಲ, ಕರುಣಾನಿಧಿ, ಎಂಜಿಆರ್, ನಡುನಚೆರಿಯನ್ ಮುಂತಾದವರು ಅಣ್ಣಾ ದೊರೈ ಭಕ್ತರಾಗಿದ್ದರು. ಆದರೆ 70ರ ದಶಕದಲ್ಲಿ ಅಣ್ಣಾದೊರೈ ಸಾವಿನ ನಂತರ ನಾಯಕತ್ವಕ್ಕಾಗಿ ಭಿನ್ನಾಭಿಪ್ರಾಯ ಉಂಟಾಗಿ ಕರುಣಾನಿಧಿ ಜೊತೆ ಜಗಳ ಮಾಡಿಕೊಂಡ ಎಂಜಿಆರ್ ಅವರು ಪಕ್ಷದಿಂದ ಹೊರಬಂದು ತಮ್ಮದೇ ಅಣ್ಣಾಡಿಎಂಕೆ ಕಟ್ಟಿಕೊಂಡರು. ಈ ಒಡಕಿಗೆ ಯಾವುದೇ ಸೈದ್ಧಾಂತಿಕ ಕಾರಣ ಇರಲಿಲ್ಲ. ಯಾವುದೇ ಸಿದ್ಧಾಂತದ ಗೋಜಿಗೆ ಹೋಗದೇ ತಮ್ಮ ಸಿನೆಮಾ ಗ್ಲಾಮರ್‌ನಿಂದ ಹೊಸ ಪಕ್ಷ ಕಟ್ಟಿದ ಎಂಜಿಆರ್ ಮುಂದೆ ರಾಜ್ಯದ ಮುಖ್ಯಮಂತ್ರಿಯಾದರು. ಆಗ ತಮ್ಮ ಚಿತ್ರಗಳಲ್ಲಿ ನಾಯಕಿಯಾಗಿದ್ದ ಜಯಲಲಿತಾ ಅವರನ್ನು ಪಕ್ಷದ ಪ್ರಚಾರ ಕಾರ್ಯದರ್ಶಿಯಾಗಿ ನೇಮಿಸಿಕೊಂಡರು.
ಪೆರಿಯಾರ್ ರಾಮಸ್ವಾಮಿ ನಾಯ್ಕರ್ ಕಟ್ಟಿದ ಮೂಲ ದ್ರಾವಿಡ ಕಳಗಂ ಇಂದಿಗೂ ಉಳಿದುಕೊಂಡಿದೆ. ಅವರ ಶಿಷ್ಯ ವೀರಮಣಿ ಅದನ್ನು ಮುನ್ನಡೆಸುತ್ತಿದ್ದಾರೆ. ಆದರೆ ಅವರು ಚುನಾವಣಾ ರಾಜಕಾರಣಕ್ಕೆ ಹೋಗಿಲ್ಲ. ಚುನಾವಣೆ ರಾಜಕಾರಣಕ್ಕೆ ಹೋದ ಡಿಎಂಕೆ ಮತ್ತು ಅಣ್ಣಾ ಡಿಎಂಕೆ ಪಕ್ಷಗಳು ಪೆರಿಯಾರ್ ಸಿದ್ಧಾಂತ ಕೈಬಿಟ್ಟು ಅವರ ಫೋಟೋಗಳನ್ನು ಮಾತ್ರ ಇಟ್ಟುಕೊಂಡಿವೆ. ವೈಚಾರಿಕವಾಗಿ ಕರುಣಾನಿಧಿ ಇಂದಿಗೂ ಕೂಡ ಕಂದಾಚಾರದ ವಿರೋಧಿಯಾಗಿದ್ದರೂ ಅವರ ಮಕ್ಕಳು ಅವರ ರಾಜಕೀಯ ಅಧಿಕಾರದ ಉತ್ತರಾಧಿಕಾರಿಗಳಾಗಿ ಮಾತ್ರ ಉಳಿದಿದ್ದಾರೆ. ರಾಜಕೀಯ ಅಧಿಕಾರಕ್ಕಾಗಿ ಕರುಣಾನಿಧಿಯವರ ಮೂವರ ಮಡದಿಯರ ಮಕ್ಕಳಲ್ಲಿ ಒಳಜಗಳ ನಡೆಯುತ್ತಲೇ ಇದೆ. ಸದ್ಯಕ್ಕೆ ಸ್ಟಾಲಿನ್ ಪ್ರಾಬಲ್ಯ ಸಾಧಿಸಿದ್ದಾರೆ. ಸ್ಟಾಲಿನ್ ತಮ್ಮ ರಾಜಕೀಯದ ಉತ್ತರಾಧಿಕಾರಿಯೆಂದು ಕರುಣಾನಿಧಿ ಘೋಷಿಸಿದ ಬಳಿಕ ಉಳಿದ ಮಕ್ಕಳಲ್ಲಿ ಅಸಮಾಧಾನ ಉಂಟಾಗಿದೆ. ಕರುಣಾನಿಧಿಯವರು ತಮ್ಮ ಏಕೈಕ ಪುತ್ರಿ ಕನಿಮೋಳಿ ಅವರನ್ನು ರಾಜ್ಯಸಭೆೆಗೆ ಕಳುಹಿಸಿ, ಒಂದಿಷ್ಟು ಸಮಾಧಾನಗೊಳಿಸಿದ್ದಾರೆ.
ಡಿಎಂಕೆ ಈ ರೀತಿ ಒಂದು ಕುಟುಂಬದ ಸ್ವತ್ತಾಗಿದ್ದರೆ, ಅಣ್ಣಾ ಡಿಎಂಕೆ ಎಂಜಿಆರ್ ಅವರ ಹೀರೋಯಿನ್ ಆಗಿದ್ದ ಜಯಲಲಿತಾ ಅವರ ಖಾಸಗಿ ಸ್ವತ್ತಾಗಿ ಈಗ ಅದರ ಉತ್ತರಾಧಿಕಾರತ್ವ ಅವರ ಗೆಳತಿ ಶಶಿಕಲಾ ಅವರ ಪಾಲಿಗೆ ಹೋಗಿದೆ. ಕರುಣಾನಿಧಿಗೂ ಮತ್ತು ಜಯಲಲಿತಾಗೂ ವ್ಯತ್ಯಾಸವೆಂದರೆ, ಜಯಲಲಿತಾ ಅವರು ಸಮಾಜದಲ್ಲಿ ಮೂಲಭೂತ ಬದಲಾವಣೆ, ಚಿಂತನೆ ಹೊಂದಿರದಿದ್ದರೂ ಬಡವರಿಗೆ ಐದು ರೂಪಾಯಿ ಊಟ, ಬಡವರ ಮದುವೆಗೆ ಸಹಾಯ ಇಂತಹ ಕಾರ್ಯಕ್ರಮಗಳ ಮೂಲಕ ಜನಪ್ರಿಯತೆ ಗಳಿಸಿದರು. ಇದಷ್ಟೇ ಅಲ್ಲ, ಜಯಲಲಿತಾ ಅವರ 113 ಕೋಟಿ ರೂಪಾಯಿ ಆಸ್ತಿಗೆ ತಮ್ಮ ಸಂಬಂಧಿಕರ ಪರವಾಗಿ ವಿಲ್ ಬರೆದಿಲ್ಲ. ಬದುಕಿದಾಗಲೂ ತಮ್ಮ ಸಂಬಂಧಿಕರನ್ನು ಅವರು ಹತ್ತಿರ ಬಿಟ್ಟುಕೊಂಡಿರಲಿಲ್ಲ. ತಮಗೆ ಸಂಬಂಧವೇ ಇಲ್ಲದ ಶಶಿಕಲಾ ಅವರನ್ನು ತುಂಬಾ ನಂಬಿಕೊಂಡಿದ್ದ ಅವರು ತಮಿಳು ಜನರ ಸಹಾನುಭೂತಿ ಗಳಿಸುವಲ್ಲಿ ಯಶಸ್ವಿಯಾದರು. ಅವರ ಅಂತ್ಯಕ್ರಿಯೆಯು ದ್ರಾವಿಡ ಸಂಸ್ಕೃತಿಯಂತೆ ನಡೆಯಿತು.
ತಮಿಳುನಾಡಿನ ಎರಡು ಪ್ರಮುಖ ದ್ರಾವಿಡ ಪಕ್ಷಗಳು ತೀವ್ರವಾದ ನಾಯಕತ್ವ ಬಿಕ್ಕಟ್ಟು ಎದುರಿಸುತ್ತಿರುವ ಈ ಸಂದರ್ಭದಲ್ಲಿ ಪೆರಿಯಾರ್ ಸಿದ್ಧಾಂತಕ್ಕೆ ವಿರೋಧವಾದ ಬಿಜೆಪಿ ರಾಜ್ಯದಲ್ಲಿ ನೆಲೆಯೂರಲು ಹೊಂಚು ಹಾಕುತ್ತಿದೆ. ಜಯಲಲಿತಾ ಅವರು ಕೊನೆಯುಸಿರೆಳೆದ ಸಂದರ್ದಲ್ಲಿ ಚೆನ್ನೈಗೆ ಬಂದ ವೆಂಕಯ್ಯನಾಯ್ಡು ಅಣ್ಣಾಡಿಎಂಕೆ ಪಕ್ಷ ತಾತ್ವಿಕವಾಗಿ ಬಿಜೆಪಿಗೆ ಸಮೀಪವಿದೆ ಎಂದು ಸುಳ್ಳು ಹೇಳಿದರು. ಇಷ್ಟು ದಿನ ತಮಿಳು ಪಕ್ಷಗಳ ಕೋಟೆಯಾಗಿದ್ದ ಈ ನಾಡನ್ನು ಕಬಳಿಸಲು ಬಿಜೆಪಿ ಅಧ್ಯಕ್ಷ ಅಮಿತ್ ಶಾ ಕೂಡ ತಂತ್ರ ರೂಪಿಸಿದ್ದಾರೆ. ತಮಿಳುನಾಡಿನ ಪರಿಸ್ಥಿತಿ ಹಿಂದೆ ಇದ್ದಾನಂತೆ ಈಗಿಲ್ಲ. ಕಳೆದ ಶತಮಾನದ 90ರ ದಶಕದಲ್ಲಿ ಇಡೀ ದೇಶದಲ್ಲಿ ಬಿರುಗಾಳಿಯಂತೆ ಅಪ್ಪಳಿಸಿದ ಹಿಂದೂ ಕೋಮುವಾದಿ ರಾಜಕಾರಣ ತಮಿಳುನಾಡನ್ನು ಪ್ರವೇಶಿಸಿದೆ. ದ್ರಾವಿಡ ಚಳವಳಿ ಪರಿಣಾಮವಾಗಿ ಉಳಿದ ರಾಜ್ಯಗಳಂತೆ ಇಲ್ಲಿ ರಾಜಕೀಯ ಅಧಿಕಾರ ಹಿಡಿಯಲು ಸಾಧ್ಯವಾಗಿಲ್ಲವಾದರೂ ಮತಾಂತರ ಮುಂತಾದ ಪ್ರಶ್ನೆಗಳನ್ನು ಕೆದಕಿ ತನ್ನ ನೆಲೆಯನ್ನು ವಿಸ್ತರಿಸಿಕೊಳ್ಳಲು ಯಶಸ್ವಿಯಾಗಿದೆ. ಅಂತೆಯೇ ಪೆರುಮಾಳ ಮುರುಗನ್ ಅವರಂತಹ ಪ್ರಗತಿಪರ ವಿಚಾರವಾದಿ ಸಾಹಿತಿ ಈ ಸಂಘಟನೆಗಳಿಗೆ ಹೆದರಿ, ತಮ್ಮ ಕಾದಂಬರಿಯನ್ನು ಹಿಂಪಡೆಯುವಂತಹ ಸ್ಥಿತಿ ನಿರ್ಮಾಣವಾಗಿತ್ತು.
ತಮಿಳುನಾಡಿನಲ್ಲಿ ಒಂದು ಕಾಲದಲ್ಲಿ ಪ್ರಬಲವಾಗಿದ್ದ ಎಡಪಕ್ಷಗಳು ಚುನಾವಣಾ ರಾಜಕಾರಣದಲ್ಲಿ ಒಮ್ಮೆ ಡಿಎಂಕೆ, ಇನ್ನೊಮ್ಮೆ ಅಣ್ಣಾಡಿಎಂಕೆ ಜೊತೆ ಸೇರಿಕೊಂಡು ತಮ್ಮ ಸ್ವಂತದ ನೆಲೆಯನ್ನೇ ಕಳೆದುಕೊಳ್ಳುವ ಸ್ಥಿತಿ ನಿರ್ಮಾಣವಾಗಿದೆ. ಕಳೆದ ವಿಧಾನಸಭಾ ಚುನಾವಣೆಯಲ್ಲಿ ಎಡಪಕ್ಷಗಳು ನಟ ವಿಜಯಕಾಂತ್ ಮತ್ತು ವೈಕೋ ಜೊತೆ ಸೇರಿ, ಚುನಾವಣೆಗೆ ಸ್ಪರ್ಧಿಸಿ ಒಂದೂ ಸ್ಥಾನವೂ ಗೆಲ್ಲದೇ ಪರಾಭವಗೊಂಡರು.
ತಮಿಳುನಾಡಿನ ಇಂತಹ ಸನ್ನಿವೇಶದಲ್ಲಿ ಜಯಲಲಿತಾ ಕಣ್ಮರೆಯಾಗಿದ್ದಾರೆ. 95ರ ಕರುಣಾನಿಧಿ ಅಸ್ವಸ್ಥರಾಗಿ ಆಸ್ಪತ್ರೆ ಸೇರಿದ್ದಾರೆ. ಒಂದು ಕಾಲದಲ್ಲಿ ಕಂದಾಚಾರದ ವಿರುದ್ಧ ಪೆರಿಯಾರ್ ಚಳವಳಿಯ ಪ್ರಭಾವ ಈಗ ಕಡಿಮೆಯಾಗಿದೆ. ಇರುವ ಗುಡಿಗುಡಾರಗಳ ಹೊಸ ಮಂದಿರಗಳು ರಾಜ್ಯದಲ್ಲಿ ತಲೆಯೆತ್ತಿ ಪುರೋಹಿತಶಾಹಿಯ ಜಾಲ ವಿಸ್ತರಿಸತೊಡಗಿದೆ. ರಾಜ್ಯ ರಾಜಕಾರಣದಲ್ಲಿ ದ್ರಾವಿಡ ಪ್ರಜ್ಞೆ ನಶಿಸುತ್ತಿದೆ. ಹಿಂದೆ ಪೆರಿಯಾರ್ ವಿರೋಧಿಸಿದ ಶಕ್ತಿಗಳೇ ಈಗ ದ್ರಾವಿಡ ಪಕ್ಷಗಳಲ್ಲಿ ಪ್ರಾಬಲ್ಯ ಸಂಪಾದಿಸಿವೆ.
ಯಾವುದೇ ಒಂದು ವೈಚಾರಿಕ ಚಳವಳಿ ಚಲನಶೀಲತೆ ಕಳೆದುಕೊಂಡರೆ, ಅಧಿಕಾರ ರಾಜಕಾರಣದ ಕೆಸರಲ್ಲಿ ಮುಳುಗಿದರೆ, ಸೈದ್ಧಾಂತಿಕ ವಿಸ್ಮತಿಗೆ ಒಳಗಾದರೆ ಎಂತಹ ದುರಂತ ಸಂಭವಿಸುತ್ತದೆ ಎಂಬುದಕ್ಕೆ ತಮಿಳುನಾಡಿನ ದ್ರಾವಿಡ ಚಳವಳಿ ನಮ್ಮ ಕಣ್ಣ ಮುಂದಿನ ಉದಾಹರಣೆಯಾಗಿದೆ. ಚೆನ್ನೈನಲ್ಲಿರುವ ಪೆರಿಯಾರ್ ಪ್ರತಿಮೆಗೆ ನಿತ್ಯವೂ ಜನರು ಬಂದು ಗೌರವಿಸುತ್ತಾರೆ. ಅದೇ ಗೌರವ ಅಣ್ಣಾದೊರೈ, ಎಂಜಿಆರ್ ಪ್ರತಿಮೆಗೂ ಸಲ್ಲುತ್ತದೆ. ಆ ಸಾಲಿನಲ್ಲಿ ಜಯಲಲಿತಾ ಅವರೂ ಸೇರಿ ಹೋಗಿದ್ದಾರೆ. ಜನಮನ ಬೆಳಗಬೇಕಾದ ವಿಚಾರಗಳು ಪ್ರತಿಮೆಯ ರೂಪವನ್ನು ತಾಳಿವೆ. ಇದು ಸಮಾಜ ಬದಲಾವಣೆಗೆ ಹೋರಾಡುವ ಎಚ್ಚರಿಕೆಯ ಗಂಟೆಯಾಗಿದೆ.</p><h3>Varthabarati</h3><h2 id="ch19">ನೂತನ ಹಣಕಾಸು ವ್ಯವಸ್ಥೆ : ದೇಶದ ಆರ್ಥಿಕ ಸುಧಾರಣೆಗೆ ಪ್ರಧಾನಿಯ ದಿಟ್ಟ ಹೆಜ್ಜೆ</h2><h3>ಡಾ. ಆರ್. ಬಾಲಶಂಕರ</h3><p>
ನೂತನ ವ್ಯವಹಾರ ವ್ಯವಸ್ಥೆ ಮೂಲಕ ಆರ್ಥಿಕ ಸುಧಾರಣೆಯ ಬದಲಾವಣೆಯ ಗಾಳಿ ಬೀಸುತ್ತಿದೆ. ನಗದು ಹಣದ ಕೊರತೆಯ ಮುಗ್ಗಟ್ಟು ಇನ್ನೂ ಗಹನವಾಗಿದೆ, ಡಿಜಿಟಲ್ ವ್ಯವಹಾರ ವ್ಯವಸ್ಥೆ ಮತ್ತು ಕಾರ್ಯದಕ್ಷತೆ ಸಾಕಷ್ಟು ಪ್ರಮಾಣದಲ್ಲಿ ತನ್ನ ಗುರಿ ತಲುಪಿಲ್ಲ, ಆದರೂ ಈ ಯೋಜನೆಯ ಜನಪ್ರಿಯತೆ ದಿನೇದಿನೇ ಹೆಚ್ಚುತ್ತಿದೆ, ಜನಸಾಮಾನ್ಯ ತನ್ನ ಕಷ್ಟಕಟ್ಟಳೆಗಳನ್ನೆಲ್ಲಾ ಸಹಿಸಿಕೊಂಡು, ಪ್ರಧಾನಿ  ನರೇಂದ್ರ ಮೋದಿ ಅವರ ಆರ್ಥಿಕ ಸುಧಾರಣೆಯ ಬದಲಾವಣೆ ಪರ್ವಕ್ಕೆ ನೀಡಿದ ಕರೆಗೆ ಒತ್ತುಕೊಟ್ಟು ಜೊತೆಸೇರಿ ಈ ಮಹಾ ಪ್ರಕ್ರಿಯೆಯಲ್ಲಿ ಪಾಲ್ಗೊಳ್ಳಲು ಉತ್ಸುಕರಾಗಿದ್ದಾರೆ.
ಡಿಜಿಟಲ್ ಪಾವತಿಯಲ್ಲಿ 300 ಪ್ರತಿಶತ ಹೆಚ್ಚಳಕಂಡಿದೆ, ಎಂದು  ಕೇಂದ್ರ ಜವುಳಿ ಸಚಿವೆ ಶ್ರೀಮತಿ ಸ್ಮೃತಿ ಇರಾನಿ ಟ್ವೀಟ್ ಮಾಡಿದ್ದಾರೆ. ಅಧಿಕ ಸಂಖ್ಯೆಯಲ್ಲಿ ನೂತನ ವ್ಯವಸ್ಥೆಗೆ ಜನಸಾಮಾನ್ಯ ಸಹಜವಾಗಿ ಒಗ್ಗಿಕೊಳ್ಳ ತೊಡಗಿದ್ದಾರೆ. ಡಿಜಿಟಲ್ ಪಾವತಿ ವ್ಯವಸ್ಥೆಯಲ್ಲಿ ತೊಡಗಿಕೊಳ್ಳುವ ಗ್ರಾಹಕ ಮತ್ತು ವ್ಯಾಪಾರಿಗಳಿಗಾಗಿ ರೂಪಾಯಿ ಒಂದು ಕೋಟಿ ತನಕದ ಅದೃಷ್ಟ ಬಹುಮಾನ ಮತ್ತು ಪುರಸ್ಕಾರಗಳನ್ನೂ ಸರಕಾರ ಘೋಷಿಸಿದೆ. ಇಂದಿನ ಚಳಿಗಾಲದ ಮಾರುಕಟ್ಟೆಯಲ್ಲಿ, ಗುರುಗಾವ್ ಉಪನಗರದಲ್ಲಿ ತರಕಾರಿ ವ್ಯಾಪಾರಿ, ಗೌಹಾಟಿಯ ಮಾಯಾಂಗ್ ಮಾರುಕಟ್ಟೆಯಲ್ಲಿ ದಿನಸಿ ವ್ಯಾಪಾರಿ ಈ ನೂತನ ಆರ್ಥಿಕ ಹಣಕಾಸು ವ್ಯವಸ್ಥೆ – ಡಿಜಿಟಲ್ ಪಾವತಿ ಪದ್ದತಿಗೆ ಹೊಂದಿಕೊಂಡು ಬಳಸಿಕೊಳ್ಳುವುದನ್ನು ಸರಾಳವಾಗಿ ವ್ಯಾಪಾರ ಮಾಡುವುದನ್ನು ಕಾಣಬಹುದು. ಮುಂಬಯಿ ಸ್ಟಾಕ್ ಎಸ್ಚೇಂಜ್ ಸೂಚ್ಯಾಂಕದಲ್ಲಿ ಪುನಶ್ಚೇತನ ವೃದ್ಧಿಸತೊಡಗಿದೆ.
ನವೆಂಬರ್ 8ರ ನಂತರ ದೇಶದಾಧ್ಯಂತ ವಿವಿಧಡೆ ನಡೆದ ಲೋಕಸಭೆ, ವಿಧಾನಸಭೆ ಮತ್ತು ಸ್ಥಳೀಯ ಚುನಾವಣೆಗಳ ಸಕಾರಾತ್ಮಕ ಅಲೆ, ಆಡಳಿತ ಪಕ್ಷಕ್ಕೆ ಸಿಕ್ಕ ಕೊಡುಗೆ ಅನ್ನಬಹುದು. ಇದನ್ನು ವಿರೋಧಿಸುವ , ಕೊರತೆ ಕಾಣುವ ದೂಷಿಸುವ ಯಾರಾದರೂ ಇದರ ಹೊರತಾಗಿ ಇನ್ನೂ ಉತ್ತಮ ಆರ್ಥಿಕ ಪರ್ಯಾಯ ವ್ಯವಸ್ಥೆ ಊಹಿಸಲೂ ಸಾಧ್ಯವಿಲ್ಲ.
ಸಕಾರಾತ್ಮಕ ಫಲಿತಾಂಶ ಕಾಣತೊಡಗಿದೆ. ನಗದು ಹಣಕಾಸಿನ ಮುಗ್ಗಟ್ಟು ಕೃಷಿಕ್ಷೇತ್ರಕ್ಕೆ ಭಾದೆಯಾಗಬಹುದೆಂದು ಲೆಕ್ಕಹಾಕಿದವರ ಲೆಕ್ಕಾಚಾರ ಕಳೆದ ವರ್ಷಕ್ಕಿಂತ ಅಧಿಕ ಭೂಮಿಯಲ್ಲಿ ಕೃಷಿ ಬೆಳೆಗೆ ಯೋಗ್ಯವಾಗುವ ಮೂಲಕ ತಲೆಕೆಳಗಾಯಿತು. ಮೊಬೈಲು ಮತ್ತು ಅಂತರ್ಜಾಲ ಮೂಲಕ ಹೆಚ್ಚು ಹೆಚ್ಚು ವ್ಯವಹಾರಿಕ ಪಾವತಿಗಳಾಗತೊಡಗಿತು, ಇದು ಅಧಿಕ ಮಂದಿ ಇದನ್ನು ಒಪ್ಪಿಕೊಂಡದಕ್ಕೆ ನಿದರ್ಶನ. ಆಹಾರ, ತರಕಾರಿ, ಅಟೊಮೊಬೈಲು, ಗ್ರಾಹಕ ಬಳಕೆ ವಸ್ತುಗಳು, ಬೆಲೆ ಕಡಿತ ಕಾಣತೊಡಗಿದವು.
ಹಣದುಬ್ಬರ  ಇಳಿತ ಕಾಣತೊಡಗಿದೆ. ಚಹಾ ತೋಟದ ಅಸಂಘಟಿತ ಕಾರ್ಮಿಕರೂ, ಬ್ಯಾಂಕು ಖಾತೆ ತೆರೆದು ವ್ಯವಹರಿಸಲು ಆಸಕ್ತರಾದರು. ಸಾಮಾಜಿವಾಗಿ, ಹಣಕಾಸು ವಿಷಯದ ಅಪರಾಧಗಳು ಕಳೆದ 6 ವಾರಗಳಲ್ಲಿ ಗಣನೀಯವಾಗಿ ಕಡಿಮೆಯಾಗತೊಡಗಿದೆ. ಶ್ರೀನಗರದಲ್ಲಿ ಕಲ್ಲು ತೂರಾಟ ನಿಂತಿತು. ಈ ಮೂಲಕ ಸುಗಮವಾಗುತ್ತಿದ್ದ ಪಾಕಿಸ್ತಾನದಿಂದ ಬರುತ್ತಿದ್ದ ಅಗಾಧ ಪ್ರಮಾಣದ ನಕಲಿ ನೋಟು ಸಾಗಾಟ ಮತ್ತು ಕಾಳಧನ ಕಣ್ಮರೆಯಾಯಿತು.
ಅಮಾನ್ಯಗೊಂಡ ಅಧಿಕ ಮೊತ್ತದ 14.5 ಲಕ್ಷ ಕೋಟಿ ರೂಪಾಯಿ ಮೌಲ್ಯದ ನೋಟುಗಳಲ್ಲಿ ಈಗಾಗಲೇ 12 ಲಕ್ಷ ಕೋಟಿ ರೂಪಾಯಿ ಈಗಾಗಲೇ ಬ್ಯಾಂಕು ಖಜಾನೆ ಸೇರಿದೆ. ವಿರೋಧ ಪಕ್ಷಗಳು ಕೇಳುತ್ತವೆ, ಇದೇನು ಮಹಾ ಸಂಗತಿ ಅಡಗಿದೆ? “ ನಕಲಿ ನೋಟುಗಳು ಕೇವಲ 2% ಮಾತ್ರ, ಕಾಳಧನ ಸಂಗ್ರಹ ನಿಲುಗಡೆ ಹೇಳುವಷ್ಟು ಸುಲಭದಲ್ಲಿ ಸಾಧ್ಯವಿಲ್ಲ.” ಇದು ನಿರಾಶಾದಾಯಕ ಜನರ ಅಸಹಾಯಕತೆಯ ಮಾತು. ಆದರೆ, ನೋಟಿನ ಅಮಾನ್ಯತೆಯ ಮುಖ್ಯ ಉದ್ದೇಶ ಕೂಡಿಟ್ಟ ಚಲಾವಣೆ ರಹಿತ 10 ಲಕ್ಷ ಕೋಟಿ ಹಣವನ್ನು ವ್ಯವಸ್ಥೆಯಲ್ಲಿ ಪುನಃ ತೊಡಗಿಸಿಕೊಳ್ಳುವುದಾಗಿತ್ತು. ಎರಡನೆಯದು, ತೆರಿಗೆ ಪಾವತಿಸದ ಅಪಾರ ಜನಸಮೂಹವನ್ನು ಚೌಕಟ್ಟಿನಲ್ಲಿ ಸೇರಿಸುವುದಾಗಿದೆ.
ಇವೆರಡೂ ಸಾಧ್ಯವಾಗಿದೆ.  ನಕಲಿ ನೋಟಿನ ವ್ಯಾಪ್ತಿ ಚರ್ಚೆಯ ವಿಷಯ. ಅತ್ಯಂತ ಪ್ರಮುಖ ವಿಷಯವೆಂದರೆ, ಇವರು ಹಳೆ ಭದ್ರ ವ್ಯವಸ್ಥೆಯನ್ನು ಛಿದ್ರಗೊಳಿಸಿದರು. ಮಾವೋ ವಾದಿಗಳು, ಜಮ್ಮು ಮತ್ತು ಕಾಶ್ಮೀರ ಜಿಹಾದಿಗಳು, ಮತ್ತು ಹವಾಲ ವ್ಯವಹಾರಿಗಳು ಇಂದು ಕೆಲಸ ಕಳೆದುಕೊಂಡಿದ್ದಾರೆ.ಇದೊಂದು ಅತ್ಯಂತ ಮಹತ್ತರ ಸಂಗತಿ. ದಾವೂದಿನ ಹವಾಲ ವ್ಯವಹಾರದ ಬಲಗೈಬಂಟ ಪಾಕಿಸ್ತಾನಿ, ಜಾವೇದ್ ಖನಾನಿ ನೋಟಿನ ಅಮಾನ್ಯತೆಯಿಂದಾಗಿ ವ್ಯವಹಾರದಲ್ಲಿ ಅಪಾರ ನಷ್ಟವುಂಟಾಗಿ ಆತ್ಮಹತ್ಯೆಗೈದ.
ನೋಟಿನ ಅಮಾನ್ಯತೆ ಯಶಸ್ಸಾಗಬಹುದೇ? ಇದರಿಂದಾಗಿ ಪ್ರಗತಿ ಕುಂಠಿತ ಕಾಣಬಹುದೇ? ಇದರ ಪರಿಣಾಮದಿಂದಾಗಿ ಉದ್ಯೋಗ ನಷ್ಟ ಉಂಟಾದೀತೇ? ಗ್ರಾಮೀಣ ಬಡವರ ಮತ್ತು ಕೃಷಿಕರ ಜೀವನ ತತ್ತರವಾದೀತೇ? ಇದರಿಂದಾಗಿ ಬೆಲೆ ಹೆಚ್ಚಳವಾಗಿ, ಹಣದುಬ್ಬರವಾದೀತೇ? ಇದರಿಂದಾಗಿ ಆರ್.ಬಿ.ಐ ಗೆ ಹಿನ್ನಡೆಯಾದೀತೇ? ಇದರಿಂದಾಗಿ ಸರಕಾರಕ್ಕೆ ಉತ್ತಮ ಹಾಗೂ ಸರಿತೂಕದ ಮುಂಗಡ ಆಯವ್ಯಯ ಪತ್ರ ಮುಂದಿನ ಬಾರಿ ಪ್ರಕಟಿಸಲು ಸಾಧ್ಯವೇ? ಮುಂಬರುವ 2017  ಮುಂಗಡ ಆಯವ್ಯಯ ಪತ್ರ  ತೆರಿಗೆ ಕಡಿತ, ಕಡಿಮೆ ತೆರಿಗೆಯ ಉತ್ತಮ ಕೊಡುಗೆಗಳ ಮಹಾಪೂರವಾಗಿರಬಹುದೆಂದು ಜನಸಾಮಾನ್ಯ ಊಹಿಸಬಹುದೇ?
ಇವುಗಳೆಲ್ಲ, ನವೆಂಬರ್ 8 ರ ನಂತರ ಪ್ರಧಾನಿ ಮೋದಿ ಬೆಂಬಲಿಗರಿಗೆ ಮತ್ತು ವಿರೋಧಿಗಳಿಗೆಲ್ಲ ತೆಲೆಯಲ್ಲಿ ಹೊಳೆದ ಹತ್ತು ಹಲವು ಆಶಯ ಮತ್ತು ಸಂಶಯಗಳ ಜೊತೆ ಹೊಳೆದ ಇತರ ಮಹತ್ತರ ವಿಷಯಗಳು.  ಇದು ಅವರವರ ಅನುಭವಕ್ಕೆ ಮೂಡಿಬಂದ ವಿಚಾರಗಳು. ಆದರೆ ಫಲಿತಾಂಶ ಮಾತ್ರ ವಾಸ್ತವದ ಅತ್ಯುತ್ತಮ ಸತ್ಯಾಂಶವಾಗಿದೆ. ಕ್ಷುಲ್ಲಕ ವಿಚಾರ-ಚಿಂತನೆಯ ಹೇಳಿಕೆ ಮಾತುಗಳೆಲ್ಲ ನೆಲೆಬೆಲೆ ಕಳೆದುಕೊಂಡವು.  
ನೋಟಿನ ಅಮಾನ್ಯತೆ, ಪ್ರಧಾನಿ ಶ್ರೀ ನರೇಂದ್ರ ಮೋದಿ ಅವರನ್ನು ಬಡವರ ಪುನರದ್ದಾರಕನನ್ನಾಗಿಸಿದೆ. ಭಾರತದ ದಲಿತ, ದೌರ್ಜ್ಯನ್ಯ, ಅವಕಾಶವಂಚಿತ, ತುಳಿತಕ್ಕೊಳಗಾದವರೊಂದಿಗಿನ ಅವರ ಸಂಪರ್ಕ ಪರಿಪೂರ್ಣವಾಗಿಸುತ್ತದೆ, ಇದನ್ನು ಮೋದಿ ಅವರ ಅತ್ಯಂತ ಪ್ರಭಾವಿ ಸಾಮಾಜಿಕ ಪರಿವರ್ತನೆಯ ಕ್ರಾಂತಿ ಕಾರ್ಯವೆನ್ನಬಹುದು. ಇದರಿಂದಾಗಿ ಪ್ರಧಾನಿ ಮೋದಿ ಜನಸಾಮಾನ್ಯ ಸಮೀಪ ತಲುಪಿದ್ದಾರೆ. ಇನ್ನು ಮುಂದಿನ ದಿನಗಳ ರಾಜಕೀಯ ಭಿನ್ನವಾಗಿರುತ್ತದೆ. ತೆರಿಗೆ ಕಡಿಮೆಯಾಗುತ್ತದೆ. ಹೂಡಿಕೆ ಹೆಚ್ಚುತ್ತದೆ. ಇದರಿಂದಾಗಿ ಹೆಚ್ಚಿನ ಸಂಖ್ಯೆಯಲ್ಲಿ ಉದ್ಯೋಗ ಸೃಷ್ಠಿಯಾಗುತ್ತದೆ.
ತೆರಿಗೆ ಕಳ್ಳರ, ಖಾಳಧನಿಕರ ಮೇಲೆ ತೆರಿಗೆ ಅಧಕಾರಿಗಳು ದಾಳಿ ನಡೆಸಿ ಅಪಾರ ಹೂಡಿಟ್ಟ ಸಂಪತ್ತು ವಶಪಡಿಸಿಕೊಂಡಿದ್ದಾರೆ.  ಚಿನ್ನ, ಆಭರಣ, ಚಿನ್ನದ ಗಟ್ಟಿ, ಆಕ್ರಮ ಸಂಪತ್ತು , ನಕಲಿ ನೋಟು, ಕಾಳಧನ ಜೊತೆ ಬ್ಯಾಂಕು ಅಧಿಕಾರಿಗಳು, ಸರಕಾರಿ ಅಧಿಕಾರಿಗಳು ಕೈ ಜೋಡಿಸಿರುವುದು ಹಲವಡೆ ಬೆಳಕಿಗೆ ಬಂದಿದೆ. ಚಲಾವಣೆಗೆ ಹಣವಿಲ್ಲದೆ ಮಾವೋವಾದಿಗಳ, ಭಯೋತ್ಪಾದಕರ ಮತ್ತು ಅಪರಾಧಿಗಳ ಕೆಲಸ ನಿಂತಿದೆ. ಡಿಜಿಟಲ್ ವ್ಯವಹಾರದಿಂದ ಇನ್ನೂ ಹಲವು ಪ್ರಯೋಜನಗಳು ಮುಂಬರುವ ದಿನಗಳಲ್ಲಿ ಜನಸಾಮಾನ್ಯ ಗಮನಿಸಬಹುದು
ನೂತನ ವ್ಯವಹಾರಿಕ ತಂತ್ರಜ್ಞಾನದ ಸದುಪಯೋಗದಿಂದ ಬಡವರಲ್ಲಿ ಅತಿ ಬಡವರಾದ ಜನಸಾಮಾನ್ಯ ಅವಕಾಶ ಪಡೆಯುವ, ಸಾಮಾಜಿಕ ನ್ಯಾಯ ದೊರಕುವ, ಸಾಮಾಜಿಕ ಆರ್ಥಿಕ ಸಬಲೀಕರಣ ಕಾಣುವ, ಆಶಾದಾಯಕ ದಿನ ದೇಶದಲ್ಲಿ ಬರಲಿದೆ. ಹಲವು ದಶಕಗಳಿಂದ ಜಿಡ್ಡು ಹಿಡಿದು ಹೋಗಿದ್ದ ಹಳೆ ವ್ಯವಸ್ಥೆ ಬದಲಾಯಿಸಲು ಪ್ರಧಾನಿ ಶ್ರೀ ನರೇಂದ್ರ ಮೋದಿ ಕೈಗೊಂಡ ದಿಟ್ಟ ಹೆಜ್ಜೆಯಲ್ಲಿ ಹಲವು ಸ್ಥಾಪಿತಹಿತಾಸಕ್ತಿಯ ಕುಳಗಳ ಅಸ್ತಿತ್ವ ಬುಡಮೇಲಾದರೆ, ಜನಸಾಮಾನ್ಯ ಸುಗಮ ವ್ಯವಸ್ಥೆಯ ನಿಟ್ಟುಸಿರು ಬಿಟ್ಟಿರುವುದನ್ನು ಕಾಣಬಹುದು
ಪ್ರಧಾನಿ ಮೋದಿ ಅವರ ಜನಸಾಮಾನ್ಯರೆಲ್ಲರ ಆರ್ಥಿಕ ಸೇರ್ಪಡೆ ಚಿಂತನೆ ಸಮಕಾಲೀನ ಮತ್ತು ವಾಸ್ತವವಾಗಿದೆ. ನೋಟಿನ ಅಮಾನ್ಯತೆಯ ಉತ್ತಮ ಪರಿಣಾಮಗಳನ್ನು ಕಳೆದ 20 ದಿನಗಳಲ್ಲಿ ಸಾಕಷ್ಟು ಬಾರಿ ತಿಳಿಸಿ, ಪ್ರಶ್ನೆಗಳಿಗೆಲ್ಲ ಉತ್ತರಿಸಲಾಗಿದೆ. ಪೌರ ಸಂಸ್ಥೆಗಳಲ್ಲಿ ತೆರಿಗೆಯ ಹಣದ ಮಹಾಪೂರವೇ ಹರಿಯಿತು, ಬ್ಯಾಂಕುಗಳು ಸುಮಾರು 12 ಕೋಟಿ ರೂಪಾಯಿ ಠೇವಣಿ ಸಂಗ್ರಹಿಸಿದವು. ಬ್ಯಾಮಕುಗಳು ನೀಡುವ ಸಾಲಕ್ಕೆ ಬಡ್ಡಿದರ ಕಡಿತಗೊಳಿಸಲಿವೆ, ಅಲ್ಲದೆ ಮುಂಬರುವ ಫೆಬ್ರವರಿಯ ಮುಂಗಡ ಆಯವ್ಯಯ ಮಂಡನೆಯಲ್ಲಿ ಜನಸಾಮಾನ್ಯರ ಕನಸು ನನಸಾಗುವ ನೂತನ ಹಲವು ಆಶಯ ಕಾಣಬಹುದು. ಇವುಗಳೆಲ್ಲ ಹಲವು ಆಯಾಮಗಳಲ್ಲಿ ಪ್ರಗತಿ ಕಾಣಬಹುದಾದ ಅವಕಾಶವಾಗಿದ್ದು, ಉಳಿದವರು ಕಳೆದುಕೊಂಡ ಈ ಅವಕಾಶವನ್ನು ಶ್ರೀ ಮೋದಿಜಿ ಸದುಪಯೋಗ ಪಡಿಸಿಕೊಂಡರು.
     ಲೇಖಕರು ಹಿರಿಯ ಆರ್ಥಿಕ ಮತ್ತು ರಾಜಕೀಯ ವಿಶ್ಲೇಷಕರು ಮತ್ತು ಅಧ್ಯಕ್ಷರು, ಕಬೀರ್ ಅಭಿವೃದ್ದಿ ಸಂವಹನ ಪೀಠ, ಕೆ.ಬಿಟಿ. ವಿಶ್ವವಿದ್ಯಾಲಯ, ರಾಯಿಪುರ
ಲೇಖನದಲ್ಲಿ ವ್ಯಕ್ತ ಪಡಿಸಿದ ಆಶಯ ಲೇಖಕರ ಸ್ವಂತದ್ದಾಗಿದೆ.</p><h3>Varthabarati</h3><h2 id="ch20">ಪಠ್ಯ ಪುಸ್ತಕಗಳು ಮತ್ತು ರಾಜಕೀಯ</h2><h3></h3><p>
ನಮ್ಮ ಮಕ್ಕಳಿಗೆ ಸರಿಯಾದ ಶಿಕ್ಷಣ ದೊರೆಯುತ್ತಿಲ್ಲ-ಇದು ಸಾಮಾನ್ಯವಾಗಿ ಎಲ್ಲ ಕಾಲಕ್ಕೂ ಎಲ್ಲ ತಂದೆತಾಯಿಯರಿಂದ ಕೇಳಿ ಬರುವ ಕೂಗು. ಶಿಕ್ಷಣದ ಉದ್ದೇಶ ಏನು? ನಮ್ಮ ಮಕ್ಕಳಿಗೆ ಎಂಥ ಶಿಕ್ಷಣ ಬೇಕು? ಎಂಬ ಸ್ಪಷ್ಟ ಕಲ್ಪನೆ ಶೇ.90ರಷ್ಟು ತಂದೆತಾಯಿಯರಿಗೆ ಇರುವುದಿಲ್ಲ. ತಮ್ಮ ಮಕ್ಕಳಿಗೆ ಅನ್ನಬಟ್ಟೆ ಸಂಪಾದನೆಗೆ ದಾರಿಮಾಡಿಕೊಡುವ ಶಿಕ್ಷಣ ಬೇಕೆಂಬುದರಲ್ಲಿ ಮಾತಾಪಿತೃಗಳಲ್ಲಿ ಭಿನ್ನಾಭಿಪ್ರಾಯವಿರಲಾರದು. ಆದರೆ ಶ್ರೇಣೀಕೃತ ಸಮಾಜದಲ್ಲಿ ಅನ್ನಬಟ್ಟೆಯ ಕಲ್ಪನೆ ಆಯಾ ವರ್ಗಕ್ಕನುಗುಣವಾಗಿಯೇ ಇರುತ್ತದೆ. ಬಹಳ ಹಿಂದೆ ತಮ್ಮ ಮಕ್ಕಳು ಓದಿ ಡೆಪ್ಯುಟಿ ಕಮಿಷನರ್ ಆಗಬೇಕೆಂಬುದು ಪರಮಾವಧಿ ಆಸೆಯಾಗಿತ್ತು. ನಂತರ ಆ ಜಾಗವನ್ನು ಇಂಜಿನಿಯರ್-ವೈದ್ಯಕೀಯ ಓದುಗಳ ಆಕರ್ಷಣೆ ಆಕ್ರಮಿಸಿತು. ಈಗ ಸಾಫ್ಟ್‌ವೇರ್ ಇಂಜಿನಿಯರುಗಳಾಗಿ ಅಮೆರಿಕಕ್ಕೆ ತೆರಳಬೇಕು ಎಂಬ ಹಿಮಾಲಯ ಸದೃಶ ಆಸೆ. ಇದು ಅನ್ನಬಟ್ಟೆ ಸಂಪಾದನೆಯ ಪರಮ ಗುರಿ. ಹಿಮಾಲಯದೆತ್ತರದ ಈ ಎಲ್ಲ ಆಸೆಗಳ ಮುಂದೆ ಶಿಕ್ಷಣದ ಮೂಲ ಉದ್ದೇಶವಾದ ಬೆಳೆಯುವ ಮಕ್ಕಳಲ್ಲಿ ಒಬ್ಬ ಒಳ್ಳೆಯ ಮನುಷ್ಯನನ್ನು ರೂಪಿಸಬೇಕೆಂಬ ಆಶಯ ಅನಾಥವಾಗಿ ಹೋಗಿದೆ.
ಶಿಕ್ಷಣದ ಗುರಿ ಅಂತರಂಗದ ಸಂಸ್ಕಾರ. ಅಂತರಂಗದ ಸಂಸ್ಕಾರವೆಂದರೆ ಮನಸ್ಸಿನ ಸಂಸ್ಕಾರ. ವಿದ್ಯಾರ್ಥಿಗಳ ಮನಸ್ಸು ಕೆಲಸಮಾಡುವ ಹಾಗೆ ಮಾಡುವುದು.ಒಳಿತು ಕೆಡುಕು ಮೊದಲ್ಗೊಂಡಂತೆ ಜೀವನದ ಅನೇಕ ವೌಲ್ಯಗಳನ್ನು ಪರಿಚಯಿಸುವುದು, ಸ್ವಂತ ಪರಿಶೋಧನೆಯಿಂದ ಅವುಗಳನ್ನು ಕಂಡುಕೊಳ್ಳಲು ಅರ್ಹರಾಗುವಂತೆ ವಿದ್ಯಾರ್ಥಿಗಳನ್ನು ರೂಪಿಸುವುದೇ ಶಿಕ್ಷಣದ ಗುರಿಯಾಗಬೇಕು. ಇಂಥ ಶಿಕ್ಷಣ ಪಡೆದವರು ಬದುಕಲು ಸಮರ್ಥರಾದ ಸುಸಂಸ್ಕೃತ ಮನುಷ್ಯರಾಗುತ್ತಾರೆ ಎಂದು ಶಿಕ್ಷಣ ತಜ್ಞರ ಅಂಬೋಣ. ಇಂಥ ಶಿಕ್ಷಣಕ್ಕೆ ಬೇಕಾದ ಪರಿಸರ ಮತ್ತು ತಕ್ಕ ಸಾಮಗ್ರಿಗಳನ್ನು ಒದಗಿಸುವುದು ಸರಕಾರ ಸಮಾಜಗಳ ಹೊಣೆ.
ಇಂಥ ಆದರ್ಶಪ್ರಾಯವಾದ ಶಿಕ್ಷಣ ಮೂಲ ಸಾಮಗ್ರಿಗಳಲ್ಲಿ ಮುಖ್ಯವಾದದ್ದು ಪಠ್ಯಪುಸ್ತಕಗಳು. ನಮ್ಮ ವಿದ್ಯಾರ್ಥಿಗಳಿಗೆ ಓದಲು ಯೋಗ್ಯವಾದ ಪಠ್ಯಕ್ರಮವನ್ನು ನಾವು ರೂಪಿಸುತ್ತಿದ್ದೇವೆಯೇ? ಓದಲು ಯೋಗ್ಯವಾದಂಥ ಪುಸ್ತಕಗಳನ್ನು ನಾವು ವಿದ್ಯಾರ್ಥಿಗಳ ಕೈಯಲ್ಲಿಡುತ್ತಿದೇವೆಯೇ? ಇಲ್ಲ ಎಂಬುದು ದುಃಖಕರ ಸಂಗತಿ. ಪಠ್ಯಕ್ರಮ ಮತ್ತು ಪಠ್ಯ ಪುಸ್ತಕಗಳನ್ನು ರೂಪಿಸುವ ವ್ಯವಸ್ಥೆಯ ಹಿಂದೆ ಕೆಲಸಮಾಡುವ ಹಣ, ಜಾತಿ, ಧರ್ಮ ಮೊದಲಾದ ಪೂರ್ವಗ್ರಹಗಳು, ಸಂಕುಚಿತ ಬುದ್ಧಿಗಳು ಮತ್ತು ಕೊಳಕು ಮನಸ್ಸುಗಳಿಂದಾಗಿ ಈ ಒಂದು ಶೋಚನೀಯ ಸ್ಥಿತಿಯನ್ನು ನಾವು ತಲುಪಿದ್ದೇವೆ. ಹೊಸ ಸರಕಾರಗಳು ಬಂದಂತೆ ಹತ್ತನೆಯ ತರಗತಿವರೆಗಿನ ಪಠ್ಯಪುಸ್ತಕಗಳನ್ನು ಪರಿಷ್ಕರಿಸುವುದು ಇತ್ತೀಚಿನ ಒಂದು ಶೈಕ್ಷಣಿಕ ವಿದ್ಯಮಾನ. ಇಂಥ ಪರಿಷ್ಕರಣಗಳು ಶೈಕ್ಷಣಿಕ ಗುಣೋನ್ನತಿಗಿಂತ ರಾಜಕೀಯಕಾರಣಗಳಿಂದ ಪ್ರೇರಿತವಾದದು ಎಂಬುದು ಹಗಲು ಬೆಳಕಿನಷ್ಟು ಸ್ಪಷ್ಟ. ಇತ್ತೀಚೆಗೆ ಬಿಜೆಪಿ ಸರಕಾರಗಳು ಬಂದ ನಂತರ ಈ ಕಸರತ್ತುಗಳು ಪ್ರಾರಂಭವಾದವು. ಕೇಂದ್ರದಲ್ಲಿ ನರೇಂದ್ರ ಮೋದಿಯವರ ಸರಕಾರ ಬಂದ ನಂತರ ರಾಷ್ಟ್ರವ್ಯಾಪಿ ಏಕರೀತಿಯ ಶಿಕ್ಷಣ ನೀತಿ ಜಾರಿಗೆ ತರುವ ಪ್ರಯತ್ನ ನಡೆದಿದ್ದು, ಇದಕ್ಕಾಗಿ ನೇಮಿಸಲಾಗಿದ್ದ ತಜ್ಞರ ಸಮಿತಿ ವರದಿ ಸಲ್ಲಿಸಿಯೂ ಆಗಿದೆ. ಆ ವರದಿ ಸಾರ್ವಜನಿಕ ಅಭಿಪ್ರಾಯ ಪಡೆವ/ರೂಪಿಸುವ ಹಂತದಲ್ಲಿರುವಂತಿದೆ. ಏತನ್ಮಧ್ಯೆ ಕರ್ನಾಟಕದಲ್ಲಿ ಹತ್ತನೆಯ ತರಗತಿವರೆಗಿನ ಪಠ್ಯಪುಸ್ತಗಳು ಈಗ ಸುದ್ದಿ-ಸದ್ದುಗದ್ದಲಗಳನ್ನು ಮಾಡುತ್ತಿವೆ.
ಕರ್ನಾಟಕದಲ್ಲಿ ಅಧಿಕಾರಕ್ಕೆ ಬಂದ ಪ್ರಥಮ ಬಿಜೆಪಿ ಸರಕಾರಕ್ಕೆ ಸಹಜವಾಗಿಯೇ ಪಠ್ಯಪುಸ್ತಕಗಳನ್ನು ಪರಿಷ್ಕರಿಸುವ ಆತುರ ಉಂಟಾದುದರಲ್ಲಿ ಸೋಜಿಗವೇನಿಲ್ಲ.ನಮ್ಮ ಮಕ್ಕಳಿಗೆ ಎಳವೆಯಿಂದಲೇ ಹಿಂದೂ ಧರ್ಮ,ಭಾರತದ ಇತಿಹಾಸ, ಸಾಂಸ್ಕೃತಿಕ ಪರಂಪರೆಗಳನ್ನು ಸರಿಯಾದ ರೀತಿಯಲ್ಲಿ ಬೋಧಿಸಬೇಕೆನ್ನುವ ಮಾತೃ ಸಂಸ್ಥೆ ಆರೆಸ್ಸೆಸ್ ಚಿಂತನೆಗನುಗುಣವಾಗಿಯೇ ಬಿಜೆಪಿ ಸರಕಾರಗಳು ಪಠ್ಯಪುಸ್ತಕಗಳನ್ನು ಪರಿಷ್ಕರಿಸುತ್ತಾ ಬಂದಿರುವುದನ್ನು ನಾವು ಕಾಣುತ್ತಿದ್ದೇವೆ. ಅಂತೆಯೇ ಆಗಿನ ಬಿಜೆಪಿ ಸರಕಾರದಲ್ಲಿ ಶಿಕ್ಷಣ ಸಚಿವರಾಗಿದ್ದ ವಿಶ್ವೇಶ್ವರ ಹೆಗಡೆ ಕಾಗೇರಿಯವರ ಖುದ್ದು ಉಸ್ತುವಾರಿಯಲ್ಲಿ ಹತ್ತನೆ ತರಗತಿವರೆಗಿನ ಪಠ್ಯ ಪುಸ್ತಕಗಳ ಪರಿಷ್ಕರಣೆಯಾಯಿತು. ಪರಿಷ್ಕೃತ ಪಠ್ಯಗಳು ಬಂದದ್ದೇ ತಡ ಪಠ್ಯ ಪುಸ್ತಕಗಳ ಕೇಸರೀಕರಣವಾಗಿದೆ ಎಂಬ ಕೂಗು, ರಾಜಕೀಯ ವಲಯಗಳಿಂದಲೂ ರಾಜಕೀಯೇತರ ಜಾತ್ಯತೀತ ವಲಯಗಳಿಂದಲೂ ಕೇಳಿ ಬಂತು. ಆಗಿನ ಬಿಜೆಪಿ ಸರಕಾರ ಪಠ್ಯಕ್ರಮದಲ್ಲಿ ಕೇಸರಿ ಕಾರ್ಯಸೂಚಿಯನ್ನು ತುರುಕಲಾಗಿದೆ ಎನ್ನುವ ಆಪಾದನೆಯನ್ನು ಎದುರಿಸಬೇಕಾಯಿತು. ವಿಶೇಷವಾಗಿ ಸಮಾಜ ಶಾಸ್ತ್ರದ ಪಠ್ಯಕ್ರಮದಲ್ಲಿ ಆರೆಸ್ಸೆಸ್ ನೀತಿ ಮತ್ತು ವಿಚಾರಧಾರೆಯನ್ನು ಅಳವಡಿಸಲಾಗಿದೆ ಎಂದು ಪೋಷಕರಿಂದ, ಶೈಕ್ಷಣಿಕ ವಲಯಗಳಿಂದ ಗುರುತರವಾದ ಆಪಾದನೆಗಳು ಕೇಳಿಬಂದಿದ್ದವು.
ಸಿದ್ದರಾಮಯ್ಯ ಅವರ ನಾಯಕತ್ವದ ಕಾಂಗ್ರೆಸ್ ಸರಕಾರ ಅಧಿಕಾರಕ್ಕೆ ಬಂದ ನಂತರ ಈ ದೂರುಗಳಿಗೆ ಜೀವ ಬಂತು. 1ರಿಂದ 10ನೆ ತರಗತಿ ಪಠ್ಯಪುಸ್ತಕಗಳಲ್ಲಿ ಸಾಕಷ್ಟು ಲೋಪಗಳಿವೆ ಎಂದು ದೂರುಗಳು ಬಂದಿದ್ದವು.ಅದನ್ನು ಪರಿಶೀಲಿಸಿ ಪರಿಷ್ಕೃತ ಪಠ್ಯಪುಸ್ತಕಗಳನ್ನು ನೀಡುವಂತೆ ಸರಕಾರ ಡಾ.ಬರಗೂರು ರಾಮಚಂದ್ರಪ್ಪಅವರ ಅಧ್ಯಕ್ಷತೆಯಲ್ಲಿ ಸಮಿತಿಯೊಂದನ್ನು ರಚಿಸಿತು. ಸಮಿತಿ ಪಠ್ಯಪುಸ್ತಕಗಳನ್ನು ಪರಿಷ್ಕರಿಸುವ ಕಾರ್ಯ ಮುಗಿಸಿದ್ದು ಮುದ್ರಣಕ್ಕೆ ಹೋಗುವ ಕೊನೆಯ ಹಂತದಲ್ಲಿರುವಾಗ ಸಿಬ್ಬಂದಿ ಕೊರತೆ ಇತ್ಯಾದಿ ಸಮಸ್ಯೆಗಳನ್ನು ಸೃಷ್ಟಿಸುವ ಮೂಲಕ ಪರಿಷ್ಕೃತ ಪಠ್ಯಪುಸ್ತಕಗಳನ್ನು ಸಕಾಲದಲ್ಲಿ ವಿದ್ಯಾರ್ಥಿಗಳಿಗೆ ತಲುಪಿಸಲಾಗದಂಥ ಅನಿವಾರ್ಯತೆ, ಅಡಚಣೆಗಳನ್ನುಂಟುಮಾಡಲಾಗುತ್ತಿದೆ ಎಂಬ ದೂರು ಸಮಿತಿ ವಲಯಗಳಿಂದ ಕೇಳಿಬಂದಿತ್ತು.
2017-18ರ ಶೈಕ್ಷಣಿಕ ವರ್ಷದಲ್ಲಿ ಹಳೆಯ ಪಠ್ಯವನ್ನೇ ಉಳಿಸಿಕೊಂಡು ಅದರ ಮುಂದಿನ ವರ್ಷದಿಂದ ಪರಿಷ್ಕೃತ ಪಠ್ಯಗಳನ್ನು ಜಾರಿಗೆ ತರುವ ನಿರ್ಧಾರಕ್ಕೆ ಪ್ರಾಥಮಿಕ ಮತ್ತು ಪ್ರೌಢ ಶಿಕ್ಷಣ ಸಚಿವ ತನ್ವೀರ್ ಸೇಠ್ ಬಂದಿದ್ದರಾದರೂ ಮುಖ್ಯ ಮಂತ್ರಿಗಳ ಮಧ್ಯಪ್ರವೇಶದಿಂದಾಗಿ ಅದು 2017-18ರ ಶೈಕ್ಷಣಿಕ ವರ್ಷದಿಂದಲೇ ಜಾರಿಗೆ ಬರುವ ಸೂಚನೆಗಳು ಗೋಚರಿಸಿವೆ. ನೂತನ ಪಠ್ಯ ಪುಸ್ತಕಗಳು 2017-18ರ ಶೈಕ್ಷಣಿಕ ವರ್ಷದಿಂದಲೇ ಜಾರಿಗೆ ಬರುವಂತೆ ಸಮಿತಿ ಕೆಲಸ ಮಾಡಿದ್ದಾಗ್ಯೂ ಅದನ್ನು ಸಾಧ್ಯವಾಗದಂತೆ ಮಾಡಿಸುವ ಉದ್ದೇಶದಿಂದಲೋ ಎಂಬಂತೆ ಸಮಿತಿಗೆ ನೀಡಿದ್ದ ಸಿಬ್ಬಂದಿಯನ್ನು ಬೇರೆಕೆಲಸಕ್ಕೆ ವರ್ಗಾಯಿಸಿದ್ದರ ಹಿಂದಿನ ಕಾರಣ ನಿಗೂಢವಾಗಿಯೇ ಇದೆ. ಇದಕ್ಕೆ ಯಾರು ಹೊಣೆ?ಇದರ ಹಿಂದೆ ಯಾವ ಪಟ್ಟಭದ್ರ ಹಿತಾಸಕ್ತಿಗಳು ಕೆಲಸ ಮಾಡಿರಬಹುದು? ಈ ಬಗ್ಗೆ ಸರಕಾರ ತನಿಖೆ ನಡೆಸಿ ಶಿಕ್ಷಣ ಇಲಾಖೆಯಲ್ಲೇ ಇರಬಹುದಾದ ಇಂಥ ಪಟ್ಟಭದ್ರ ಹಿತಾಸಕ್ತಿಗಳನ್ನು ಅಥವಾ ಅವರ ಕೈಗೊಂಬೆಗಳನ್ನು ಸದೆಬಡಿಯದಿದ್ದಲ್ಲಿ ಇಂಥ ಸಮಿತಿಗಳ ನೇಮಕಕ್ಕೆಅರ್ಥವಿರುವುದಿಲ್ಲ.ಅವುಗಳ ವರದಿಗಳಿಗೆ ಪಾವಿತ್ರ್ಯವಿರುವುದಿಲ್ಲ.
ಮುಖ್ಯ ಮಂತ್ರಿಗಳ ಮಧ್ಯೆಪ್ರವೇಶದಿಂದಾಗಿ 2017ರಿಂದ ಹೊಸ ಪಠ್ಯ ಜಾರಿಗೆ ತರಲಾಗದೆಂಬ ಪ್ರಾಥಮಿಕ ಮತ್ತ ಪ್ರೌಢ ಶಿಕ್ಷಣ ಸಚಿವರ ಆತಂಕ ದೂರವಾಗಿದೆ. ಅಧ್ಯಕ್ಷ ಬರಗೂರು ರಾಮಚಂದ್ರಪ್ಪಅವರ ಪರಿಷ್ಕರಣ ಕಾರ್ಯ ಮುಗಿದಿದ್ದು, ಜನವರಿ 15ರೊಳಗೆ ಪರಿಷ್ಕೃತ ಪಠ್ಯಗಳನ್ನು ಸರಕಾರಕ್ಕೆ ನೀಡುವುದಾಗಿ ಸ್ಪಷ್ಟ ಮಾತುಗಳಲ್ಲಿ ತಿಳಿಸಿದ್ದಾರೆ. ಇದರಿಂದಾಗಿ ಪೋಷಕರೂ ನಿರಾಳವಾಗಿರಬುದಾಗಿದೆ. ಪೂರ್ವಗ್ರಹಗಳಿಂದ ಮುಕ್ತವಾದ, ಸತ್ಯಕ್ಕೆ ಅಪಚಾರವಾಗದಂಥ ವಸ್ತುನಿಷ್ಠತೆ ಮತ್ತು ವೈಜ್ಞಾನಿಕ ಮನೋಭಾವದಿಂದ ಕೂಡಿದ ಮಾಹಿತಿ, ಇತಿಹಾಸ, ಸಮಾಜ ಶಾಸ್ತ್ರ,ವಿಜ್ಞಾನ-ತಂತ್ರಜ್ಞಾನ, ಸಾಹಿತ್ಯ-ಸಾಂಸ್ಕೃತಿಕ ವಿಷಯಗಳಿಂದ ಕೂಡಿದ ಹೊಸ ಪಠ್ಯ ಪುಸ್ತಕಗಳು ಮುಂದಿನ ಶೈಕ್ಷಣಿಕ ವರ್ಷದಿಂದ ತಮ್ಮ ಮಕ್ಕಳಿಗೆ ಲಭ್ಯವಾಗಲಿವೆ ಎಂಬುದು ಪೋಷಕರ ನಿರೀಕ್ಷೆ. ಇಂಥ ನಿರೀಕ್ಷೆಗಳ ಮಧ್ಯೆ ಅಪಸ್ವರಗಳೂ ಕೇಳಿಬರುತ್ತಿವೆ. ಸಹಜವಾಗಿಯೇ ಎಂಬಂತೆ ಈ ಅಪಸ್ವರ ಕೇಳಿ ಬಂದಿರುವುದು ಬಿಜೆಪಿ ಕಡೆಯಿಂದ. ಪಠ್ಯಪುಸ್ತಕಗಳನ್ನು ಪರಿಷ್ಕರಿಸುವ ಮೂಲಕ ಕಾಂಗ್ರೆಸ್ ಸರಕಾರ ಅಹಿಂದ ಮತ್ತು ವಾಮಪಂಥೀಯ ಕಾರ್ಯ ಸೂಚಿಯನ್ನು ಮಕ್ಕಳ, ಮೇಲೆ ಹೇರುತ್ತಿದೆ ಎಂದು ಹಿಂದಿನ ಕೇಸರೀಕೃತ ಪಠ್ಯದ ಸೂತ್ರಧಾರರಾಗಿದ್ದ ಮಾಜಿ ಶಿಕ್ಷಣ ಸಚಿವ ವಿಶ್ವೇಶ್ವರ ಹೆಗಡೆ ಕಾಗೇರಿಯವರು ಆಪಾದಿಸಿದ್ದಾರೆ.
ಪರಿಷ್ಕೃತ ಪಠ್ಯಪುಸ್ತಕಗಳಿಂದ ವಿವಿಧ ಸಮುದಾಯಗಳ ನಡುವೆ ಘರ್ಷಣೆಯುಂಟಾಗಲಿದೆ ಎಂಬ ಆತಂಕವನ್ನೂ ವ್ಯಕ್ತಪಡಿಸಿದ್ದಾರೆ. ಪರಿಷ್ಕರಣ ಸಮಿತಿಯ ಶಿಫಾರಸುಗಳ ಬಗ್ಗೆ ಸಾರ್ವಜನಿಕ ಅಭಿಪ್ರಾಯ ಪಡೆಯದೆ ಅದನ್ನು ಜಾರಿಗೆ ತರಕೂಡದೆಂದೂ ಅವರು ಸರಕಾರಕ್ಕೆ ಆಗ್ರಹ ಪಡಿಸಿದ್ದಾರೆ. ಸಮಿತಿ ಇನ್ನೂ ಪರಿಷ್ಕೃತ ಪಠ್ಯಗಳನ್ನು ಸರಕಾರಕ್ಕೆ ಸಲ್ಲಿಸಿಲ್ಲ. ಅದು ಸಾರ್ವಜನಿಕರ ಅವಗಾಹನೆಗೆ ಬಂದಿಲ್ಲ. ಆದಾಗ್ಯೂ ಪರಿಷ್ಕೃತ ಪಠ್ಯ ಅಹಿಂದ ಮತ್ತು ವಾಮಪಂಥೀಯ ಕಾರ್ಯಸೂಚಿಗಳನ್ನೊಳಗೊಂಡಿದೆ ಎಂಬ ನಿರ್ಧಾರಕ್ಕೆ ವಿಶ್ವೇಶ್ವರ ಹೆಗಡೆ ಕಾಗೇರಿಯವರು ಹೇಗೆ ಬಂದರೋ ತಿಳಿಯದು. ಇದು ಸ್ವಕಪೋಲಕಲ್ಪಿತವಿದ್ದೀತು. ಬರಗೂರು ರಾಮಚಂದ್ರಪ್ಪ ಪ್ರಗತಿಶೀಲರು, ಬಂಡಾಯ ಸಾಹಿತ್ಯ ಸಂಘಟನೆಯ ನೇತಾರರು ಎಂಬುದು ಇಂಥ ಊಹೆಗೆ ಕಾರಣವಾಗಿರಬಹುದು. ಪ್ರಗತಿಶೀಲ ಮನೋಭಾವ ಮತ್ತು ಬಂಡಾಯಗಳಂತೆಯೇ ಇತಿಹಾಸ-ಸಂಸ್ಕೃತಿ-ಪರಂಪರೆಗಳ ಬಗ್ಗೆ ಬರಗೂರರು ಗೌರವ ಮತ್ತು ವಸ್ತುನಿಷ್ಠ ದೃಷ್ಟಿಯುಳ್ಳವರು ಎಂದೂ ಅವರ ಸಮಿತಿಯಿಂದ ಸತ್ಯಕ್ಕೆ ಅಪಚಾರವಾಗುವುದಿಲ್ಲ ಎಂಬ ನಿರೀಕ್ಷೆ ಉಳ್ಳವರೂ ಇದ್ದಾರೆ. ಹೀಗಾಗಿ ಸಮಿತಿಯ ಪರಿಷ್ಕೃತ ಪಠ್ಯಗಳು ಪ್ರಕಟವಾಗುವುದಕ್ಕೆ ಮುಂಚೆಯೇ ಅಪಸ್ವರವೆತ್ತುವುದು ನೈಜವಾದ ಶೈಕ್ಷಣಿಕ ಕಾಳಜಿಗಿಂತ ರಾಜಕೀಯ ನಡೆಯಷ್ಟೇ ಆದೀತು.
ಅಹಿಂದ ಮತ್ತು ವಾಮಪಂಥೀಯ ವಿಚಾರಧಾರೆಯನ್ನು ದೃಷ್ಟಿಯಲ್ಲಿಟ್ಟುಕೊಂಡು ಪಠ್ಯ ಪುಸ್ತಕಗಳನ್ನು ಪರಿಷ್ಕರಿಸಲಾಗಿದೆ ಎಂಬ ಆರೋಪವನ್ನು ನಿರಾಕರಿಸಿರುವ ಬರಗೂರು ರಾಮಚಂದ್ರಪ್ಪನವರು ಸಂವಿಧಾನಾತ್ಮಕ ತತ್ವಗಳನ್ನು ಹಾಗೂ 2005ರ ರಾಷ್ಟ್ರೀಯ ಪಠ್ಯಕ್ರಮದ ಚೌಕಟ್ಟನ್ನು ಗಮನದಲ್ಲಿಟ್ಟುಕೊಂಡು ಪಠ್ಯಪುಸ್ತಕಗಳನ್ನು ಪರಿಷ್ಕರಿಸಲಾಗಿದೆಯೇ ವಿನಃ ಯಾವುದೇ ರಾಜಕೀಯ ಪಕ್ಷವನ್ನು ತೃಪ್ತಿಪಡಿಸಲಲ್ಲ ಎಂದು ಹೇಳಿರುವುದು ಗಮನಾರ್ಹ. ಇಲ್ಲಿ ರಾಜಕೀಯ ಹಿತಾಸಕ್ತಿಗಳು ಗಣನೆಗೆ ತೆಗೆದುಕೊಳ್ಳಬೇಕಾದ ಮತ್ತೊಂದು ಅಂಶವೆದರೆ, ಹಿಂದಿನ ಪಠ್ಯಪುಸ್ತಕಗಳ ಬಗ್ಗೆ ಪೋಷಕರು,ಶಿಕ್ಷಕರು, ಸಾಮಾಜಿಕ ಸಂಘಟನೆಗಳು ಹೀಗೆ ವಿವಿಧ ವಲಯಗಳಿಂದ ಬಂದಿದ್ದ ಸಾವಿರ ಪುಟಗಳಷ್ಟು ದೂರುಗಳು ಕೇಸರೀಕರಣಕ್ಕಷ್ಟೇ ಸಂಬಂಧಪಟ್ಟಿರಲಿಲ್ಲ ಎಂಬುದು. ಪಠ್ಯಗಳಲ್ಲಿನ ತಪ್ಪು ಮಾಹಿತಿಗಳು, ಮಹಿಳೆಯರ ಬಗ್ಗೆ ತಾರತಮ್ಯ, ಪ್ರಾದೇಶಿಕ ಪ್ರಾತಿನಿಧ್ಯತೆಯ ಕೊರತೆ, ವಾಸ್ತವಿಕ ದೋಷಗಳು, ಚಿತ್ರಗಳ ವಿವೇಚನಾರಹಿತ ಬಳಕೆ ಹೀಗೆ ಹಲವಾರು ಬಗೆಯ ದೂರುಗಳಿದ್ದವು ಎಂದು ಬರಗೂರರು ಹೇಳಿರುವ ಮಾತು ಗಂಭೀರವಾದದ್ದು. 
ತಜ್ಞರ ಸಮಿತಿ ಸಿದ್ಧಪಡಿಸಿದ ಪಠ್ಯಪುಸ್ತಗಳಲ್ಲಿ ಇಂಥ ತಪ್ಪುಗಳು ಹೇಗೆ ನುಸುಳಲು ಸಾಧ್ಯ? ಇದು ಪಠ್ಯಪುಸ್ತಕ ಆಯ್ಕೆ ಸಮಿತಿಗೆ ನೇಮಿಸುವುದಕ್ಕೆ ಸಂಬಂಧಿಸಿದ ಮಾನದಂಡಗಳನ್ನೂ ಪ್ರಶ್ನಿಸುವಂತೆ ಮಾಡುತ್ತದೆ. ಸಮಿತಿಗೆ ತಜ್ಞರ ನೇಮಕದಲ್ಲಿ ಅರ್ಹತೆಯನ್ನು ಕಡೆಗಣಿಸಿ ರಾಜಕೀಯ ಪ್ರಭಾವ, ಸ್ವಜನಪಕ್ಷಪಾತಗಳಿಗೆ ಮಣೆಹಾಕುವಂಥ ಕೆಟ್ಟಚಾಳಿಗಳಿಂದಾಗಿ ವಿದ್ಯಾರ್ಥಿಗಳ ಭವಿಷ್ಯಕ್ಕೆ ಮಾರಕವಾಗುವ ಇಂಥ ಪ್ರಮಾದಗಳು ಸಂಭವಿಸುತ್ತವೆ. ಪಠ್ಯಪುಸ್ತಕಗಳನ್ನು ಗೊತ್ತುಪಡಿಸುವುದರಲ್ಲಿ ರಾಷ್ಟ್ರದ ಸಾರ್ವಭೌಮತ್ವದ ಹಿತ, ಮಕ್ಕಳ ಭವಿಷ್ಯದ ಹಿತಕ್ಕಿಂತ ಮಿಗಿಲಾಗಿ ರಾಜಕೀಯ ಮತ್ತು ಸ್ವಜನಪಕ್ಷಪಾತಗಳಂಥ ಶಕ್ತಿಗಳು ಕೆಲಸಮಾಡುತ್ತಿರುವುದು ಹೊಸ ವಿದ್ಯಮಾನವೇನಲ್ಲ. ಬಿಜೆಪಿ ಸರಕಾರಗಳು ಈಗ ಮಾಡುತ್ತಿರುವಂತೆಯೇ ಪಶ್ಚಿಮ ಬಂಗಾಳ ಮೊದಲಾದೆಡೆಗಳಲ್ಲಿ ಕಮ್ಯುನಿಸ್ಟ್ ಸರಕಾರಗಳು ತಮ್ಮ ಪಕ್ಷದ ತತ್ವ ಸಿದ್ಧಾಂತಗಳಿಗನುಗುಣವಾಗಿ ಶಿಕ್ಷಣ ನೀತಿ ಮತ್ತು ಪಠ್ಯಪುಸ್ತಗಳನ್ನು ರೂಪಿಸಿದ ನಿದರ್ಶನಗಳು ನಮ್ಮ ಕಣ್ಮುಂದಿವೆ.
ನಮ್ಮ ಧರ್ಮ, ಸಂಸ್ಕೃತಿ, ಪರಂಪರೆ ಮತ್ತು ಇತಿಹಾಸ, ರಾಜಕೀಯ ಸಿದ್ಧಾಂತಗಳನ್ನು ನಮ್ಮ ಮಕ್ಕಳು ಅರಿತಿರಬೇಕು ಎಂಬುದರಲ್ಲಿ ಎರಡು ಅಭಿಪ್ರಾಯವಿರಲಾರದು. ಅಂತೆಯೇ ಅವರು ಅನ್ಯ ಧರ್ಮ, ಅನ್ಯ ಸಂಸ್ಕೃತಿ, ವಿಶ್ವದ ಇತಿಹಾಸ-ಪರಂಪರೆಗಳನ್ನೂ ಅರಿತುಕೊಳ್ಳಬೇಕಾದ್ದು ಇಂದು ಹಿಂದಿಗಿಂತ ಹೆಚ್ಚಿನ ಅಗತ್ಯವಾಗಿದೆ ಎಂಬುದನ್ನ್ನು ಮರೆಯಲಾಗದು. ಮಿಗಿಲಾಗಿ ನಮ್ಮ ರಾಷ್ಟ್ರೀಯ ಧರ್ಮವೊಂದಿದೆ.ಅದು ನಮ್ಮ ಸಂವಿಧಾನ. ನಮ್ಮ ಸಂವಿಧಾನದ ಮುಖ್ಯ ಲಕ್ಷಣಗಳಾದ ಜಾತ್ಯತೀತತೆ, ಸಮಾನತೆ ಮತ್ತು ವೈಜ್ಞಾನಿಕ ಮನೋಭಾವ ರೂಪಣೆಗಳನ್ನು ನಾವು ಅಲಕ್ಷಿಸುವಂತಿಲ್ಲ. ನಮ್ಮ ಶಿಕ್ಷಣದ ಅಡಿಪಾಯ ಸಂವಿಧಾನದ ಈ ಸೂತ್ರಗಳೇ ಆಗಿರಬೇಕು.
 ಲಿಖಿತ ಸಂವಿಧಾನಕ್ಕಿಂತ ಗಟ್ಟಿಯಾಗಿರುವುದು ಅಲಿಖಿತ ಪರಂಪರೆ .ಆದ್ದರಿಂದ ಅದಕ್ಕೆ ಆದ್ಯತೆ ನೀಡಬೇಕು. ಅದರಂತೆ ಕಲಿಯಬೇಕು ಎನ್ನುವವಾದವೊಂದಿದೆ. ಆದರೆ ಅಲಿಖಿತ ಪರಂಪರೆ ಮತ್ತು ವೌಖಿಕ ಪರಂಪರೆಗಳಿಂದ ನಾವೀಗ ಬಹುದೂರ ಸಾಗಿ ಬಂದಿದ್ದೇವೆ. ಆ ನಂತರದ ನಾಗರಿಕತೆಗಳ ಬೆಳವಣಿಗೆ ಮತ್ತು ಅಭಿವೃದ್ಧಿಗಳು, ವೈಜ್ಞಾನಿಕ-ತಾಂತ್ರಿಕ ಸಾಧನೆಗಳು ನಮ್ಮ ಬದುಕನ್ನು ಆವರಿಸಿ ನಮ್ಮನ್ನು ಬೆಳೆಸುತ್ತಿವೆ ಎಂಬುದನ್ನು ಮರೆಯಲಾಗದು. ಬಲಿಕೊಡುವ, ಬಲಿಯಾಗುವ, ಬಲಿತೆಗೆದುಕೊಳ್ಳುವ ಪ್ರವೃತ್ತಿಯಿಂದ ಮುಕ್ತರಾಗಿ ಅಹಿಂಸೆಯಮಾರ್ಗದಲ್ಲಿ ಸ್ವಾತಂತ್ರ್ಯಗಳಿಸಿ ವಿಶ್ವದಲ್ಲೇ ಅನುಕರಣೀಯ ಮಾದರಿ ಎನ್ನಿಸಿಕೊಂಡಿದ್ದೇವೆ. ಈ ಘಟ್ಟದಲ್ಲಿ ನಿಂತು ಅಂಧಾನುಕರಣೆಯ ಮಾತನಾಡುವುದು ಪ್ರಬುದ್ಧತೆಯ ಲಕ್ಷಣವಲ್ಲ. ಸಮಾನತೆ ಮತ್ತು ಜಾತ್ಯತೀತತೆ ಪಾಲಿಸುವ ಸಂವಿಧಾನವನ್ನು ಅಂಗೀಕರಿಸುವ ಮೂಲಕ ನಾವು ಹೊಸ ಪರಂಪರೆಯೊಂದಕ್ಕೆ ನಾಂದಿ ಹಾಡಿದ್ದೇವೆ ಎಂಬುದನ್ನು ಶಿಕ್ಷಣ ನೀತಿ ರೂಪಿಸುವಾಗ ನಾವು ಮರೆಯುವಂತಿಲ್ಲ.

ಪರಿಷ್ಕೃತ ಪಠ್ಯಪುಸ್ತಕಗಳ ರಚನೆಯಲ್ಲಿ ಯಾವುದೇ ಪಕ್ಷದಕಾರ್ಯಸೂಚಿಗಳಿಗೆ ಮಣೆಹಾಕಿಲ್ಲ, ಸಂವಿಧಾನದ ತತ್ವಗಳನ್ನುಮನಸ್ಸಿನಲ್ಲಿಟ್ಟುಕೊಂಡು ರಚಿಸಲಾಗಿದೆ ಎನ್ನುವ ರಾಮಚಂದ್ರಪ್ಪಅವರ ಮಾತುಗಳಲ್ಲಿ ಭರವಸೆಯಿಡಬಹುದಾಗಿದೆ.</p><h3>Varthabarati</h3><h2 id="ch21">‘ಚೋ’ ಎಂಬ ವಿದೂಷಕ ಪತ್ರಕರ್ತ</h2><h3>ಜಿ.ಎನ್. ರಂಗನಾಥ ರಾವ್</h3><p>
ರಾಜ ಮಹಾರಾಜರುಗಳ ಆಳ್ವಿಕೆಯ ಕಾಲದಲ್ಲಿ ಆಸ್ಥಾನ ವಿದೂಷಕರು ಅಂತರಂಗದಲ್ಲಿ ಮಹಾರಾಜರ ನರ್ಮ ಸಚಿವರಾಗಿಯೂ ಸಲಹೆ-ಸಮಾಲೋಚನೆಗಳಲ್ಲಿ ಭಾಗಿಯಾಗುತ್ತಿದ್ದುದನ್ನು ಇತಿಹಾಸದಲ್ಲಿ ನಾವು ಕಾಣುತ್ತೇವೆ. ಆಸ್ಥಾನದಲ್ಲಿ ವಿದೂಷಕರಾಗಿ ಹಾಸ್ಯ-ವಿಡಂಬನೆಗಳಿಂದ ಮಗ್ಗುಲು ಮುಳ್ಳಾಗುತ್ತಿದ್ದ ಈ ಮಂದಿ ತುರ್ತು ಸಂದರ್ಭಗಳಲ್ಲ್ಲಿ ಸಲಹೆ ನೀಡುವ ನರ್ಮ ಸಚಿವರೂ ಆಗುತ್ತಿದ್ದರು. ನಮ್ಮ ಪ್ರಜಾಪ್ರಭುತ್ವದಲ್ಲೂ ಆಳುವ ಮಂದಿಗೂ ಪತ್ರಕರ್ತರಿಗೂ ಇಂಥ ಒಂದು ವಿಶಿಷ್ಟ ನೆಂಟಸ್ತಿಕೆ ಇರುವುದು ಸ್ವಾತಂತ್ರ್ಯೋತ್ತರ ಪತ್ರಿಕೋದ್ಯಮದ ಇತಿಹಾಸವನ್ನು ಬಲ್ಲವರಿಗೆ ವೇದ್ಯವಾಗಿರುವ ಸಂಗತಿಯೇ ಆಗಿದೆ. ಸರಕಾರದ ನೀತಿ-ನಿರ್ಧಾರಗಳನ್ನು ಕಟುವಾಗಿ ಟೀಕಿಸಿ ಬರೆಯುತ್ತಲೇ ಅಂತರಂಗದಲ್ಲಿ ಮಂತ್ರಿಮಹೋದಯರಿಗೆ ಆಪ್ತಸಮಾಲೋಚಕರಾಗಿ ಸಲಹೆಗಳನ್ನು ನೀಡುತ್ತಿದ್ದ ಪತ್ರಕರ್ತರ ನಿದರ್ಶನಗಳಿಗೆ ಭಾರತೀಯ ಪತ್ರಿಕೋದ್ಯಮದಲ್ಲಿ ಹಾಗೂ ಕನ್ನಡ ಪತ್ರಿಕೋದ್ಯಮದಲ್ಲಿ ಬರವಿಲ್ಲ. ಇಂಥ ಒಂದು ವಿಶಿಷ್ಟ ತಳಿ ಡಿ.7ರಂದು ತಮ್ಮ ಎಂಬತ್ತೆರಡರ ಇಳಿಪ್ರಾಯದಲ್ಲಿ ಇಹಲೋಕ ಯಾತ್ರೆ ಮುಗಿಸಿದ ತಮಿಳು ಪತ್ರಕರ್ತ ‘ಚೋ’ರಾಮಸ್ವಾಮಿ ಅಯ್ಯರ್.
ವಕೀಲ, ಪತ್ರಕರ್ತ, ನಟ, ನಾಟಕಕಾರ, ವ್ಯಾಖ್ಯಾನಕಾರ, ರಾಜಕೀಯ ಸಂಧಾನಕಾರ- ಸೂತ್ರಧಾರ ಇತ್ಯಾದಿಗಳೆಲ್ಲದರ ಒಟ್ಟು ಮೊತ್ತವಾದ ‘ಚೋ’ ಅವರದು ವೈವಿಧ್ಯಮಯ ವರ್ಣರಂಜಿತ ವ್ಯಕ್ತಿತ್ವ. ‘ಚೋ’ ರಾಮಸ್ವಾಮಿ ಅಯ್ಯರ್ ಹುಟ್ಟಿದ್ದು ಶ್ರೀಮಂತ ವಕೀಲರ ಮನೆತನದಲ್ಲಿ (ಅಕ್ಟೋಬರ್ 5, 1934)-ಬಾಯಲ್ಲಿ ಬೆಳ್ಳಿ ಚಮಚ ಇಟ್ಟುಕೊಂಡೇ. ತಾತ ಅರುಣಾಚಲ ಅಯ್ಯರ್, ತಂದೆ ಶ್ರೀನಿವಾಸ ಅಯ್ಯರ್ ಆಗಿನ ಮದ್ರಾಸಿನಲ್ಲಿ ಪ್ರಖ್ಯಾತ ವಕೀಲರು. ರಾಮಸ್ವಾಮಿ ಅಯ್ಯರ್ ಅವರೂ ವಕೀಲಿಯೊಂದಿಗೆ ತಮ್ಮ ವೃತ್ತಿ ಜೀವನಕ್ಕೆ ಸುಪ್ರಭಾತ ಹಾಡಿದರು. ಕೆಲಕಾಲ ತಮಿಳುನಾಡಿನ ಸುಪ್ರಸಿದ್ಧ ಉದ್ಯಮವಾದ ಟಿಟಿಕೆ ಕಂಪೆನಿಯ ಸಲಹೆಗಾರರಾಗಿಯೂ ಕೆಲಸಮಾಡಿದ್ದರು. ಬಹುಮುಖ ಪ್ರತಿಭೆ ಮತ್ತು ಆಸಕ್ತಿಗಳು ಅವರನ್ನು, ರಂಗಭೂಮಿಗೆ, ಛಮಕ್‌ಛಮಕ್ ಬೆಳ್ಳಿತೆರೆಗೆ ಹಾಗೂ ಉರಿಯ ಉಯ್ಯಿಲೆಯ ಪತ್ರಿಕಾ ವೃತ್ತಿಗೆ ಎಳೆದುತಂದಿರಬಹುದು. ಅಖೈರಾಗಿ, ‘ತುಘಲಕ್’ ಮೂಲಕ ಪತ್ರಿಕೋದ್ಯಮದಲ್ಲಿ ದಡ ಕಂಡುಕೊಂಡರು.
ಎಪ್ಪತ್ತರ ದಶಕ. 1970ರ ಜನವರಿ 14ರಂದು ‘ತುಘಲಕ್’ ಪ್ರಥಮ ಸಂಚಿಕೆ ಬೆಳಕು ಕಂಡಿತು. ಇದರ ಹುಟ್ಟೂ ಒಂದು ಆಕಸ್ಮಿಕವೇ. 1969ರ ಡಿಸೆಂಬರಿನಲ್ಲಿ ತಿರಿಚ್ಚಿನಾಪಳ್ಳಿಯಲ್ಲಿ ‘ತುಘಲಕ್’ ನಾಟಕ ಪ್ರದರ್ಶನ ಮುಗಿಸಿ ಮದ್ರಾಸಿಗೆ ವಾಪಸಾಗುತ್ತಿದ್ದಾಗ ಅದೇ ಹೆಸರಿನ ಪತ್ರಿಕೆಯೊಂದನ್ನು ಹೊರತರುವ ವಿಚಾರ ಅವರ ಮನಸ್ಸಿನಲ್ಲಿ ಹೊರಹೊಮ್ಮಿತಂತೆ. ಆ ಕ್ಷಣದ ಮುಖ್ಯ ಉದ್ದೇಶ ಗೆಳೆಯನೊಬ್ಬನ ಮುದ್ರಣಾಲಯಕ್ಕೆ ಕೆಲಸ ಒದಗಿಸುವುದು. ರಾಮಸ್ವಾಮಿ ಅಯ್ಯರ್ ಹಾಗೆಂದು ಏಕ್‌ದಮ್ ಪತ್ರಿಕೆ ಹೊರಡಿಸುವ ನಿರ್ಧಾರಕ್ಕೆ ಬರಲಿಲ್ಲ. ಓದುಗರ ಮನಸ್ಸನ್ನು ತಿಳಿಯುವ ಸಲುವಾಗಿ, ಇಂಥದೊಂದು ಪತ್ರಿಕೆ ಪ್ರಕಟಿಸುವ ಇರಾದೆ ಇದೆ, ನಿಮಗೆ ಬೇಕೋ ಬೇಡವೋ ತಿಳಿಸಿ ಎಂದು ಜನಾಭಿಪ್ರಾಯ ತಿಳಿಯಲು ಪ್ರಕಟನೆ ಯಿತ್ತರು. ಐದು ಸಾವಿರಕ್ಕೂ ಹೆಚ್ಚು ಜನರು ಬೇಕೆಂದರು. ಇನ್ನು ‘ಚೋ’ ಪತ್ರಿಕಾ ಉತ್ಸಾಹಕ್ಕೆ ಮೇರೆಮಿತಿಗಳು ಯಾವುದೂ ಇರಲಿಲ್ಲ. ಆ ವೇಳೆಗಾಗಲೇ ಅವರು ನಟರಾಗಿ, ನಾಟಕಕಾರರಾಗಿ ತಮಿಳು ರಸಿಕರಿಗೆ ಚಿರಪರಿಚಿತರಾಗಿದ್ದರು. ಅಭಿಮಾನಿಗಳು ಅವರ ಈ ಹೊಸ ವೇಷಕ್ಕೆ ಕುತೂಹಲದಿಂದ ಕಣ್ತೆರೆದಿದ್ದರು. ಪತ್ರಿಕೆಯ ಸಂಪಾದಕ, ಲೇಖಕ, ವ್ಯಂಗ್ಯ ಚಿತ್ರಕಾರ, ಮಾರಾಟಗಾರ ಎಲ್ಲವೂ ‘ಚೋ’ ರಾಮಸ್ವಾಮಿ ಅಯ್ಯರ್ ಎಂಬ ವ್ಯಕ್ತಿಯ ಏಕಪಾತ್ರಾಭಿನಯ.
ಚುನಾವಣಾ ಸಮಯ. ಪೆರಿಯಾರ್ ನಾಯಕರು ಸೇಲಂನ ಬೀದಿಯಲ್ಲಿ ದೇವರುಗಳ ನಗ್ನ ಮೂರ್ತಿಗಳ ಮೆರವಣಿಗೆ ಮಾಡಿದ ಸಂದರ್ಭ. ದೇವರಿಗೆ ಇಂಥ ಅವಹೇಳನ, ಅವಮಾನವೆ? ಸೇಲಂ ಬೀದಿಗಳಲ್ಲಿ ಪ್ರದರ್ಶಿತವಾದದ್ದು ದೇವರ ಹೆಸರಿನಲ್ಲಿ ಮಾನವನ ವಿಲಾಸದ ವಿಕೃತ ನಗ್ನ ಚಿತ್ರಾವಳಿ.ತಮ್ಮ ರಾಗದ್ವೇಷಾದಿಗಳೆಲ್ಲವನ್ನೂ ಜನ ದೇವರಿಗೆ ಆರೋಪಿಸಿದ್ದರು. ವಕೀಲಪತ್ರಕರ್ತ ‘ಚೋ’ ದೇವರ ಪರ ವಕಾಲತ್ತು ವಹಿಸಿದರು. ಅಸಭ್ಯವೂ ಅವಹೇಳನಕರವೂ ಆದ ಮೆರವಣಿಗೆಯ ಚಿತ್ರಗಳು, ಪ್ರತ್ಯಕ್ಷದರ್ಶಿಯ ವರದಿಗಳು ‘ತುಘಲಕ್’ ನಲ್ಲಿ ಪ್ರಕಟವಾದವು. ಈ ನಗ್ನ ಸತ್ಯವನ್ನು ಕ್ಯಾಮರಾದಲ್ಲಿ ಸೆರೆಹಿಡಿದು ಪ್ರಕಟಿಸಿದ್ದಕ್ಕಾಗಿ ‘ಚೋ’ರ ಪತ್ರಿಕೆ ಅಂದಿನ ಸರಕಾರದ ಕೋಪಕ್ಕೆ ತುತ್ತಾಯಿತು.
ಪತ್ರಿಕಾವೃತ್ತಿ ಕೈಗೊಳ್ಳುವುದಕ್ಕೂ ಮೊದಲು ಪ್ರಯೋಗನಿರತರಾಗಿದ್ದ ರಂಗಭಮಿಯಲ್ಲೂ ‘ಚೋ’ ಅವರ ವಿಡಂಬನಾ ಪ್ರತಿಭೆಯೇ ಮೇಲುಗೈ ಪಡೆದಿತ್ತು. ಅವರ ನಾಟಕಗಳಲ್ಲಿ ರಾಜಕೀಯ ಮತ್ತು ಸಾಮಾಜಿಕ ವಿಡಂಬನೆ ಪ್ರಧಾನವಾಗಿರುತ್ತಿದ್ದವು. ‘ಸಂಭವಾಮಿ ಯುಗೇಯುಗೇ’ ಎಂಬುದು ಅಂಥದೊಂದು ರಾಜಕೀಯ ವಿಡಂಬನೆ. ಈ ವಿಡಂಬನೆಯ ಮೊನಚನ್ನು ತಡೆಯಲಾಗದೆ ಅಂದಿನ(1960) ಭಕ್ತವತ್ಸಲಂ ನಾಯಕತ್ವದ ಕಾಂಗ್ರೆಸ್ ಸರಕಾರ ಈ ನಾಟಕದ ಮೇಲೆ ಸೆನ್ಸಾರ್ ಅಸ್ತ್ರ ಪ್ರಯೋಗಿಸುವ ಪ್ರಯತ್ನ ನಡೆಸಿತು. ಇದರಿಂದ ‘ಚೋ’ ಅವರ ನಾಟಕಗಳಲ್ಲಿ ಜನರ ಆಸಕ್ತಿ ಇನ್ನಷ್ಟು ಹೆಚ್ಚಿತು. ತುಘಲಕ್ ನಾಟಕದಲ್ಲಿ ಅವರ ಜನಪ್ರಿಯತೆ ಶೃಂಗ ಮುಟ್ಟಿತು. ಐಲು ದೊರೆಯೊಬ್ಬನ ಕಥೆಯನ್ನು ಕೇಂದ್ರವಾಗುಳ್ಳ ಈ ನಾಟಕದ ಗರುಡದೃಷ್ಟಿಬಿದ್ದದ್ದು ಆಗ ಸಂಸದೀಯ ಪ್ರಜಾಸತ್ತೆಯಲ್ಲಿ ಹಾವಳಿ ನಡೆಸಿದ್ದ ಪಕ್ಷಾಂತರದ ಪಿಡುಗಿನ ಮೇಲೆ. ಆಧುನಿಕ ಭಾರತದಲ್ಲಿ ರಾಜಕಾರಣಿಗಳನೇಕರು ತುಘಲಕ್‌ನ ಅಪರಾವತಾರವಾಗಿರುವಾಗ ಈ ನಾಟಕದಲ್ಲಿನ ಅವರ ಲೇವಡಿ ಪ್ರಚಂಡ ಯಶಸ್ಸು ಗಳಿಸಿದ್ದರಲ್ಲಿ ಆಶ್ಚರ್ಯವೇನಿಲ್ಲ. ಮುಂದೆ ‘ಚೋ’ ಇದೇ ನಾಟಕವನ್ನು ಸಿನೆಮಾ ಮಾಡಿದ ಸಮಯದಲ್ಲಿ ತಮಿಳುನಾಡಿನಲ್ಲಿ ಡಿಎಂಕೆ ಸರಕಾರ ಅಧಿಕಾರದಲ್ಲಿತ್ತು. ‘ತುಘಲಕ್’ ಚಿತ್ರದ ನಿರ್ಮಾಣ ನಿಲ್ಲಿಸಲು ಡಿಎಂಕೆ ಶತಾಯಗತಾಯ ಪ್ರಯತ್ನಿಸಿತು. ಈ ಅಡೆತಡೆಗಳನ್ನೆಲ್ಲ ಮೀರಿ ಚೋ ‘ತುಘಲಕ್’ ಚಿತ್ರ ತಯಾರಿಸಿದರು.ಕೇಂದ್ರ ಮತ್ತು ರಾಜ್ಯದಲ್ಲಿನ ಆಳುವ ಪಕ್ಷಗಳ ವಿರುದ್ಧ ಟೀಕೆ-ವಿಡಂಬನೆಗಳನ್ನೊಳಗೊಂಡ ದೃಶ್ಯಗಳಿಗೆ ಕತ್ತರಿ ಪ್ರಯೋಗ ಮಾಡಿಯೇ ಸೆನ್ಸಾರ್ ಪ್ರದರ್ಶನಕ್ಕೆ ಅನುಮತಿ ನೀಡಿತು. ಕೆಲವು ಕಡೆಗಳಲ್ಲಿ ಡಿಎಂಕೆ ಕಾರ್ಯಕರ್ತರು ಚಿತ್ರ ಪ್ರದರ್ಶನಕ್ಕೆ ಅಡ್ಡಿಪಡಿಸಿದರು. ಪ್ರದರ್ಶನಗೊಂಡ ಚಿತ್ರಮಂದಿರಗಳ ಪರದೆಯನ್ನು ಹರಿದು ಗೂಂಡಾಗಿರಿ ನಡೆಸಿದರು.
‘ತುಘಲಕ್’ ಪತ್ರಿಕೆ ಪ್ರಾರಂಭಿಸುವ ವೇಳೆಗಾಗಲೇ ‘ಚೋ’ ರಂಗಭೂಮಿ ಮತ್ತು ಸಿನೆಮಾ ನಟರಾಗಿ ಜನಮನ ಗೆದ್ದಿದ್ದರು. ಅವರ ಹರಿತವಾದ ಲೇಖನಗಳು ಮತ್ತು ವ್ಯಂಗ್ಯಚಿತ್ರಗಳು ‘ತುಘಲಕ್’ ಪತ್ರಿಕೆಯ ಮುಖ್ಯ ಬಂಡವಾಳವಾಗಿದ್ದವು. ಜನಸಾಮಾನ್ಯರ ದೃಷ್ಟಿಕೋನದಿಂದ ಬರೆಯುತ್ತಿದ್ದುದು ‘ಚೋ’ ಅವರ ಲೇಖನಗಳ ವೈಶಿಷ್ಟ್ಯವಾಗಿತ್ತು. ಹೀಗಾಗಿ ದಮನಿತರು ಹಾಗೂ ಬಡ ಮಧ್ಯಮವರ್ಗದ ಜನರು ‘ತುಘಲಕ್’ನಲ್ಲಿ ತಮ್ಮ ದನಿಗಳನ್ನು ಗುರುತಿಸಿಕೊಂಡರು. ಇದು ‘ಚೋ’ ಅವರ ಪತ್ರಿಕೆ ಬೆಳಗಾಗುವುದರಲ್ಲಿ ಗಳಿಸಿದ ಜನಪ್ರಿಯತೆಯ ಗುಟ್ಟು. ಹೀಗೆ ಶ್ರೀಸಾಮಾನ್ಯರ ದನಿಯಾದ ಪತ್ರಿಕೆ ರಾಜಕಾರಣಿಗಳಿಗೆ ಮತ್ತು ಪಟ್ಟಭದ್ರ ಹಿತಾಸಕ್ತಿಗಳಿಗೆ ಮಗ್ಗುಲುಮುಳ್ಳಾಯಿತು. ದೊಡ್ಡ ಸವಾಲಾಗಿ ಪರಿಣಮಿಸಿತು. ಆದರೆ ಏನೂ ಮಾಡಲಾಗದೆ ಚಡಪಡಿಸಿದರು. ‘ಚೋ’ ಅವರೇ ಹೇಳಿರುವಂತೆ ತಮಿಳುನಾಡು ರಾಜಕೀಯದಲ್ಲಿ ತುಘಲಕ್’ ಪತ್ರಿಕೆಯದು ತೊಣಚಿಹುಳುವಿನ ಪಾತ್ರ. (ತೊಣಚಿ ಹುಳುವನ್ನು ಕನ್ನಡದಲ್ಲಿ ಕಿತಾಪತಿಗಾರ ಎಂದೂ ಅರ್ಥೈಸಲಾಗುತ್ತದೆ). ತಮ್ಮ ಮೇಲೆ ಪ್ರಯೋಗಿಸಿದ ವ್ಯಂಗ್ಯ-ವಿಡಂಬನಾಸ್ತ್ರಗಳನ್ನು ಸಹಿಸಿಕೊಳ್ಳಲಾಗದೆ ಅಸಹಾಯಕತೆಯಿಂದ ತೊಣಚಿಹುಳು ಹೊಕ್ಕವರಂತೆ ಪಟ್ಟಭದ್ರರು ಚಡಪಡಿಸಿದರು.
‘ತುಘಲಕ್’ ಕೂರಂಬು ವಿಡಂಬನೆಗಳ ಮಧ್ಯೆಯೂ ರಾಜಕಾರಣಿಗಳು ಮತ್ತು ‘ಚೋ’ ರಾಮಸ್ವಾಮಿಯವರ ನಡುವೆ ಒಂದು ಬಗೆಯ ವಿಚಿತ್ರ ನಂಟಿತ್ತು. ಕೆಲವೊಮ್ಮೆ ರಾಜಕಾರಣಿಗಳು ಸಲಹೆ ಸೂಚನೆಗಳಿಗಾಗಿ ‘ಚೋ’ ಜೊತೆ ಸಮಾಲೋಚಿಸುತ್ತಿದ್ದುದುಂಟು. ‘ಚೋ’ ಅನೇಕ ಸಂದರ್ಭಗಳಲ್ಲಿ ರಾಜಕೀಯ ಪಕ್ಷಗಳ ಎರಡು ಬಣಗಳ ನಡುವೆ ಸೂತ್ರಧಾರನ ಕಾರ್ಯನಿರ್ವಹಿಸಿರುವುದೂ ಉಂಟು. ‘ಚೋ’ ಕಾಮರಾಜರಿಗೆ ನಿಕಟರಾಗಿದ್ದರು. 1971ರ ಚುನಾವಣೆಯಲ್ಲಿ ಸಂಸ್ಥಾ ಕಾಂಗ್ರೆಸ್ ಪರವಾಗಿ ಪ್ರಚಾರ ನಡೆಸಿದರು. ಪ್ರಚಾರ ಸಭೆಗಳಿಗೆ ಅಪಾರ ಸಂಖ್ಯೆಯಲ್ಲಿ ಜನ ಸೇರುತ್ತಿದ್ದರು. ಆದರೂ ಕಾಮರಾಜರು ಸೋತರು. ‘ತುಘಲಕ್’ನಲ್ಲಿ ಸ್ವನಿಂದನೀಯ ಸಂಪಾದಕೀಯ ಬರೆದು ‘ಚೋ’ ಪ್ರಾಯಶ್ಚಿತ್ತ ಮಾಡಿಕೊಂಡರು.
 1983ರಲ್ಲಿ ಜನತಾ ಪಕ್ಷದ ಮೂಲಕ ವಿಧ್ಯುಕ್ತವಾಗಿ ರಾಜಕೀಯ ಪ್ರವೇಶಿಸಿದ ರಾಮಸ್ವಾಮಿ ಮೊರಾರ್ಜಿ ದೇಸಾಯಿ, ವಾಜಪೇಯಿ, ಜಾರ್ಜ್ ಫೆರ್ನಾಂಡಿಸ್, ಎಲ್.ಕೆ. ಅಡ್ವಾಣಿ, ಜಯಪ್ರಕಾಶ್ ನಾರಾಯಣ್ ಇವರೆಲ್ಲರ ಸಖ್ಯವನ್ನೂ ಬೆಳೆಸಿಕೊಂಡಿದ್ದರು. ಹದಿನೆಂಟು ತಿಂಗಳ ನಂತರ ಆ ಪಕ್ಷ ತೊರೆದರು. ಮತ್ತೆ ಅವರು ವಿಧ್ಯುಕ್ತವಾಗಿ ಯಾವುದೇ ರಾಜಕೀಯ ಪಕ್ಷ ಸೇರಲಿಲ್ಲವಾದರೂ ರಾಜಕಾರಣಿಗಳೊಂದಿಗಿನ ಅವರ ಸ್ನೇಹಸೌಹಾರ್ದಗಳು ಮುಂದುವರಿದಿದ್ದವು. 1984ರಲ್ಲಿ ಆಗಿನ ಆಂಧ್ರ ಪ್ರದೇಶದ ಮುಖ್ಯ ಮಂತ್ರಿ ಎನ್.ಟಿ. ರಾಮ ರಾವ್ ಅವರನ್ನು ಕೇಂದ್ರ ಸರಕಾರ ವಜಾಮಾಡಿದಾಗ ‘ಚೋ’ ದಿಲ್ಲಿಗೆ ಧಾವಿಸಿ ಅವರ ಪರ ವಕಾಲತ್ತು ವಹಿಸಿದರು. ರಾಮ ರಾವ್‌ರನ್ನು ಮತ್ತೆ ಮುಖ್ಯ ಮಂತ್ರಿ ಗದ್ದುಗೆಗೆ ತರುವ ಕಾಂಗ್ರೆಸ್ಸೇತರ ನಾಯಕರ ಜೊತೆ ಸೇರಿಕೊಂಡು ಯಶಸ್ವಿಯಾದರು. ತಮಿಳುನಾಡು ರಾಜಕಾರಣದಲ್ಲಿ ಅವರ ನಡೆ ನೀರೊಳಗಣ ಕಮಲಪತ್ರದಂತೆ ತೋರಿಕೆಗೆ ಕಂಡರೂ ಅವರು ಒಂದು ಗುಲಗಂಜಿ ತೂಕ ಹೆಚ್ಚಾಗಿ ಎಐಎಡಿಎಂಕೆ ಪರ ಇದ್ದರು. ಎಂಜಿಆರ್ ನಿಧನಾನಂತರ ಜಯಲಲಿತಾ ಅವರನ್ನು ಬೆಂಬಲಿಸುವ ಬಗ್ಗೆ ‘ಚೋ’ ಅವರ ಸಂಪೂರ್ಣ ಸಮ್ಮತಿ ಇರಲಿಲ್ಲ. ಎಂಜಿಆರ್ ಸ್ಥಾನಕ್ಕೆ ಬಂದ ಅವರ ಪತ್ನಿ ಜಾನಕಿ ರಾಮಚಂದ್ರನ್ ಅಧಿಕಾರದಲ್ಲಿ ಉಳಿಯಬೇಕೆಂಬುದು ಅವರ ಪ್ರಬಲ ಇಚ್ಛೆಯಾಗಿತ್ತು. ಆದರೆ ರಾಜೀವ್ ಗಾಂಧಿಯವರ ಒಲವು ಜಯಲಲಿತಾ ಕಡೆ ವಾಲಿದ್ದರಿಂದಾಗಿ ಜಾನಕಿಯವರ ಸರಕಾರ 1988ರ ಜನವರಿಯಲ್ಲಿ ಪತನ ಹೊಂದಿತು. ಜಯಲಲಿತಾ ಮುಖ್ಯ ಮಂತ್ರಿಯಾದಾಗ ‘ಚೋ’ ಅವರ ಕಡು ವಿರೋಧಿಗಳಾಗಿದ್ದರು. ಜಿ.ಕೆ.ಮೂಪನಾರ್ ತಮಿಳ್ ಮಾನಿಲ ಕಾಂಗ್ರೆಸ್ ನೂತನ ಪಕ್ಷ ಕಟ್ಟಿದಾಗ, ಎಐಎಡಿಎಂಕೆ ಮತ್ತು ಕೇಂದ್ರದ ಪಿ.ವಿ.ನರಸಿಂಹ ರಾವ್ ಸರಕಾರದ ವಿರುದ್ಧ ಡಿಎಂಕೆ ಮತ್ತು ಹೊಸ ಪಕ್ಷದ ನಡುವೆ ಮೈತ್ರಿ ಬೆಸೆಯುವುದರಲ್ಲಿ ‘ಚೋ’ ಮಹತ್ವದ ಪಾತ್ರವಹಿಸಿದರು.
1998ರ ಲೋಕಸಭೆ ಚುನಾವಣೆಯಲ್ಲಿ ಜಯಲಲಿತಾ ಅವರೊಂದಿಗೆ ಮೈತ್ರಿ ಸಲ್ಲದೆಂದು ಬಿಜೆಪಿಯನ್ನು ಎಚ್ಚರಿಸಿದ್ದರು. ಅವರ ಎಚ್ಚರಿಕೆ ನಿಜವಾಯಿತು. ಚುನಾವಣೆ ನಡೆದ ಒಂದೇ ವರ್ಷದಲ್ಲಿ ಜಯಲಲಿತಾ ಬೆಂಬಲ ವಾಪಸು ಪಡೆದುಕೊಂಡರು. ವಾಜಪೇಯಿ ಸರಕಾರ ಪತನ ಹೊಂದಿದ್ದು ಈಗ ಇತಿಹಾಸ. ‘ಚೋ’ ಅವರ ರಾಜಕೀಯ ಒಲವು ವಿರೋಧಗಳು ಅವರ ‘ತುಘಲಕ್’ನಂತೆಯೇ ಚಂಚಲ ಸ್ವಭಾವದ್ದಿರಬೇಕು. ಇಷ್ಟೂ ವರ್ಷ ಜಯಲಲಿತಾ ಎಂದರೆ ಮುಟ್ಟಿದರೆ ಮುನಿಯಾಗುತ್ತಿದ್ದ ‘ಚೋ’ 2001ರಲ್ಲಿ ಅವರ ಆಪ್ತರಾದರು. (ಕಾಲೇಜಿನ ಹವ್ಯಾಸಿ ರಂಗಭೂಮಿಯ ದಿನಗಳಲ್ಲೇ ‘ಚೋ’ಗೆ ತಾಯಿ ಸಂಧ್ಯಾ ಮೂಲಕ ಮಗಳ ಜೊತೆ ಸ್ನೇಹವಾಗಿತ್ತಂತೆ).ಮೂಪನಾರ್ ಅವರ ತಮಿಳು ಮಾನಿಲ ಕಾಂಗ್ರೆಸ್ ಮತ್ತು ಎಐಎಡಿಎಂಕೆಯನ್ನು ಹತ್ತಿರತಂದರು. ಐದುವರ್ಷಗಳ ಕಾಲ ಡಿಎಂಕೆ ಮತ್ತು ಟಿಎಂಸಿ ಅಧಿಕಾರದ ಚುಕ್ಕಾಣಿ ಹಿಡಿಯಲು ಕಾರಣರಾಗಿದ್ದ ಇದೇ ವ್ಯಕ್ತಿ ಡಿಎಂಕೆ ಮತ್ತು ಕರುಣಾನಿಧಿ ವಿರುದ್ಧ ತಿರುಗಿಬಿದ್ದರು, ಚಾಣಕ್ಯ ತಂತ್ರ ನಡೆಸಿದರು. ಬಹಳ ಕಾಲದ ಹಿಂದೆ ‘ಚೋ’ ಮತ್ತು ಜಯಲಲಿತಾ ಅವರು ಅಭಿನಯಿಸಿದ ‘ದಿ ಹೋಲ್ ಟ್ರುತ್’ ನಾಟಕದ ಒಂದು ಪ್ರಸಂಗ ಅವರಿಬ್ಬರ ನಡುವಣ ಮೈತ್ರಿಯ ಸ್ವರೂಪದ ಬಗ್ಗೆ ಉತ್ತಮ ಭಾಷ್ಯವಾದೀತು ಎಂದು ತಮಿಳುನಾಡಿನ ರಾಜಕೀಯ ತಜ್ಞರು ಅಭಿಪ್ರಾಯಪಡುತ್ತಾರೆ. ನಾಟಕದ ರಂಗ ತಾಲೀಮು ನಡೆದಿತ್ತು. ಖಳನಾಯಕ ‘ಚೋ’ ಜಯಲಲಿತಾರ ಕೊರಳು ಹಿಚುಕಿ ಹತ್ಯೆ ಮಾಡಬೇಕು.
ಚೋ ಕೊರಳು ಹಿಚುಕಲು ಸಮೀಪಿಸಿದಾಗ ಜಯಲಲಿತಾ ಗೊಳ್ಳೆಂದು ನಕ್ಕುಬಿಟ್ಟರಂತೆ! ‘‘ಅವರ ಆ ಕ್ಷಣದ ಮುಖಭಾವ ನನ್ನಲ್ಲಿ ನಗೆಯುುಕ್ಕಿಸಿತು ನಾನೇನು ಮಾಡಲಿ?’’ ಎಂಬುದು ಆಗ ಜಯಲಲಿತಾ ನೀಡಿದ ಸಮಜಾಯಿಷಿ. ನಂತರ ರಾಜಕೀಯ ಉತ್ಕರ್ಷದ ದಿನಗಳಲ್ಲಿ ‘ಚೋ’ ಅವರ ಕಟು ಟೀಕೆಗಳೂ ಜಯಲಲಿತಾ ಅವರಿಗೆ ಹಾಗೆಯೇ ತೋರಿರಬಹುದೇನೋ? ಆಕೆ ನನ್ನ ಕೂರಂಬಿನಂಥ ಚುಚ್ಚುಮಾತುಗಳ ಟೀಕೆಯನ್ನೂ ತಮಾಷೆ ಎಂದೇ ಭಾವಿಸಿರಬಹುದೇನೋ ಎಂದು ‘ಚೋ’ ಅವರೇ ಹೇಳಿರುವುದುಂಟು. ಇದೆಲ್ಲ ಏನೇ ಇದ್ದರೂ ಕೊನೆಯ ದಿನಗಳಲ್ಲಿ ‘ಚೋ’ ಮತ್ತು ಜಯಲಲಿತಾ ನಿಕಟ ಮೈತ್ರಿ ಹೊಂದಿದ್ದರು. ಕಳೆದ ವರ್ಷ ಉಸಿರಾಟದ ತೊಂದರೆಯಿಂದ ‘ಚೋ’ ಆಸ್ಪತ್ರೆ ಸೇರಿದಾಗ ಜಯಲಲಿತಾ ಆಸ್ಪತ್ರೆಗೆ ಹೋಗಿ ಅವರ ಯೋಗಕ್ಷೇಮ ವಿಚಾರಿಸಿದ್ದರು. ತಮಿಳು ರಾಜಕೀಯದಲ್ಲಿ ಜಯಲಲಿತಾರಿಗೆ ಆಪ್ತರಾಗಿದ್ದವರಿಗೂ ಅಲಭ್ಯವಾಗಿದ್ದ ಅಪರೂಪದ ಸೌಜನ್ಯವಿದು. ಜಯಲಲಿತಾ ನಿಧನರಾದ ಮೂರೇದಿನಗಳಲ್ಲಿ ‘ಚೋ’ ರಾಮಸ್ವಾಮಿಯವರೂ ಇಹಲೋಕಕ್ಕೆ ವಿದಾಯ ಹೇಳಿದರು. ‘ಚೋ’ ರಾಮಸ್ವಾಮಿಯವರು 1999ರಿಂದ2005ರವರೆಗೆ ರಾಜ್ಯ ಸಭೆ ಸದಸ್ಯರಾಗಿದ್ದರು. ಬಿಜೆಪಿ ಸರಕಾರ ಅವರನ್ನು ನಾಮಕರಣ ಮಾಡಿತ್ತು. ಅವರು ಪತ್ರಿಕೋದ್ಯಮದಲ್ಲಿನ ‘ಘನ’ಸಾಧನೆಗಾಗಿ ನೀಡುವ ಪ್ರತಿಷ್ಠಿತ ಗೋಯಂಕ ಪ್ರಶಸ್ತಿಗೆ ಪಾತ್ರರಾಗಿದ್ದರು. ‘ಚೋ’ ನಾಟಕವೊಂದರ ಪಾತ್ರ. ಆ ಪಾತ್ರದಲ್ಲಿ ರಾಮಸ್ವಾಮಿಯವರ ಅಮೋಘ ಅಭಿನಯ ಕಂಡು ಬೆರಗಾದ ಅಭಿಮಾನಿಗಳು ಅವರ ಹೆಸರಿಗೆ ‘ಚೋ’ ವಿಶೇಷಣ ಅಂಟಿಸಿದರು. ಹೀಗೆ ಅಂಟಿಕೊಂಡದ್ದು ಇತಿಹಾಸದಲ್ಲಿ ‘ಚೋ’ ರಾಮಸ್ವಾಮಿಯಾಗಿ ಚಿರದಾಖಲೆಯಾಗಿ ಉಳಿಯಿತು.</p><h3>Varthabarati</h3><h2 id="ch22">ಬೆಳಕಿಗೆ ಬಂದ ಗೋಯಲ್</h2><h3></h3><p>
ನೋಟ್ ಬಂದಿ ಸ್ವಲ್ಪಮಟ್ಟಿಗೆ ಮೋದಿ ಹೊಳಪನ್ನು ಮಬ್ಬಾಗಿಸಿದೆ; ಅರುಣ್ ಜೇಟ್ಲಿಯವರ ಪ್ರಖರತೆಗೂ ಇದೇ ಗತಿ. ಮೋದಿ ಯೋಜನೆಯನ್ನು ಯಶಸ್ಸುಗೊಳಿಸುವ ಹೊಣೆ ಇದೀಗ ಕೇಂದ್ರ ವಿದ್ಯುತ್ ಸಚಿವ ಪಿಯೂಶ್ ಗೋಯಲ್ ಹೆಗಲೇರಿದೆ. ಗೋಯಲ್ ಬಗೆಗಿನ ಮೋದಿ ವಿಶ್ವಾಸ ಮೇಲ್ನೋಟಕ್ಕೇ ಎದ್ದುಕಾಣುತ್ತಿದೆ. ಗ್ರಾಮೀಣ ಪ್ರದೇಶಗಳಲ್ಲಿ ಕೂಡಾ ಪಾಯಿಂಟ್ ಆಫ್ ಸೇಲ್ ಯಂತ್ರಗಳನ್ನು ಅಳವಡಿಸುವಂತೆ ಬ್ಯಾಂಕ್ ಮುಖ್ಯಸ್ಥರನ್ನು ಮನವೊಲಿಸುವ ಹೊಣೆಯನ್ನು ಗೋಯಲ್‌ಗೆ ವಹಿಸಲಾಗಿದೆ. ಗ್ರಾಮೀಣ ಭಾಗದಲ್ಲಿ ಬ್ಯಾಂಕ್‌ಗಳ ಕೊರತೆ ಇರುವುದು ಕಳವಳಕ್ಕೆ ಕಾರಣವಾಗಿದೆ. ಬ್ಯಾಂಕ್‌ಗಳು ನಿಗದಿತ ಗುರಿ ತಲುಪುವಂತೆ ಗೋಯಲ್ ಸೂಚಿಸಿದ್ದಾರೆ. ಕೆಲ ದಿನಗಳ ಬಳಿಕ ಈ ಗುರಿ ತಲುಪುವಲ್ಲಿ ಮಾಡಿರುವ ಸಾಧನೆಗಳ ಪರಾಮರ್ಶೆಯನ್ನೂ ಗೋಯಲ್ ಮಾಡಲಿದ್ದಾರೆ ಎಂದು ಹೇಳಲಾಗಿದೆ. ಈ ನಿಟ್ಟಿನಲ್ಲಿ ಬ್ಯಾಂಕುಗಳಿಗೆ ಎದುರಾಗಿರುವ ಸವಾಲುಗಳನ್ನು ಕಂಡುಕೊಳ್ಳುವಂತೆ ಮೋದಿ ಸೂಚಿಸಿದಾಗ ಗೋಯಲ್, ಬ್ಯಾಂಕ್‌ಗಳ ಬಳಿ ಸಾಕಷ್ಟು ಪಿಒಎಸ್ ಯಂತ್ರಗಳು ಇಲ್ಲದ ಅಂಶವನ್ನು ಗಮನಕ್ಕೆ ತಂದರು ಎಂದು ಹೇಳಲಾಗಿದೆ. ಬೇರೆ ಕಡೆಗಳಿಂದ ಇಂಥ ಯಂತ್ರ ತರಿಸಬಹುದೇ ಎಂದು ಮೋದಿ ಪ್ರಶ್ನಿಸಿದಾಗ, ವಿಯೆಟ್ನಾಂ ಮತ್ತು ಇತರ ದೇಶಗಳಿಂದ ತರಿಸಬಹುದು ಎಂದು ಗೋಯಲ್ ಉತ್ತರಿಸಿದ್ದು, ಇಡೀ ಕಾರ್ಯಾಚರಣೆಯನ್ನು ನಿಭಾಯಿಸುವ ಹೊಣೆ ಇದೀಗ ಅವರ ಮೇಲೆ ಬಿದ್ದಿದೆ. ಸುಷ್ಮಾ ಸ್ವರಾಜ್ ಅನಾರೋಗ್ಯದ ಹಿನ್ನೆಲೆಯಲ್ಲಿ ಜೇಟ್ಲಿ ವಿದೇಶಾಂಗ ಖಾತೆಗೆ ಹೆಜ್ಜೆ ಇಡುತ್ತಾರೆ ಎನ್ನಲಾಗಿದ್ದು, ದೇಶವನ್ನು ಕರೆನ್ಸಿ ಸಂಕಷ್ಟದಿಂದ ಪಾರಾಗಿಸಲು ಗೋಯಲ್ ಹಣಕಾಸು ಸಚಿವಾಲಯದ ಹೊಣೆ ಹೊರುತ್ತಾರೆಯೇ ಎಂಬ ಕುತೂಹಲ ಸಹಜವಾಗಿಯೇ ಎದ್ದಿದೆ.
ದಿಗ್ವಿಜಯ್ ಜೋಕ್!
 ಪಿಯೂಶ್ ಗೋಯಲ್ ಒಂದೆಡೆ ಪ್ರಾಮುಖ್ಯ ಹೆಚ್ಚಿಸಿಕೊಳ್ಳುತ್ತಿದ್ದರೆ, ಪಿಕೆ ಅಲಿಯಾಸ್ ಪ್ರಶಾಂತ್ ಕಿಶೋರ್ ಪ್ರಖರತೆ ಮಾತ್ರ ಮಬ್ಬಾಗಿದೆ. ಎಬಿಪಿ ನ್ಯೂಸ್‌ನಲ್ಲಿ ನಿರೂಪಕರೊಬ್ಬರು ದಿಗ್ವಿಜಯ್ ಸಿಂಗ್ ಅವರನ್ನು ಕುರಿತು ಪಿಕೆ ಬಗ್ಗೆ ಪ್ರಶ್ನಿಸಿದಾಗ ಎಐಸಿಸಿ ಪ್ರಧಾನ ಕಾರ್ಯದರ್ಶಿ, ಪಿಕೆ ಯಾರು? ಎಂದು ಮರುಪ್ರಶ್ನಿಸಿದರು. ಸಹಜವಾಗಿಯೇ ಪ್ರೇಕ್ಷಕರು ನಗೆಗಡಲಲ್ಲಿ ತೇಲಿದರು. ಆದರೆ ಕಿಶೋರ್‌ಗೆ ಇದು ಹಾಸ್ಯವಾಗಿ ಕಂಡಿತೇ ಎನ್ನುವುದು ಪ್ರಶ್ನೆ. ಪಕ್ಷದ ಸಿದ್ಧಾಂತಕಾರ ಎಂದು ಬಿಂಬಿಸಿಕೊಂಡಿರುವ ಸಿಂಗ್, ಪ್ರಶಾಂತ್ ಕಿಶೋರ್ ಅವರನ್ನು ಅಂಕಿ ಅಂಶಗಳ ತಜ್ಞ ಎಂದು ಬಣ್ಣಿಸಿದರು. ಉತ್ತರ ಪ್ರದೇಶ ವಿಧಾನಸಭಾ ಚುನಾವಣೆಯಲ್ಲಿ ಕಾಂಗ್ರೆಸ್ ತಂತ್ರಗಾರಿಕೆಯನ್ನು ರೂಪಿಸುವ ಹೊಣೆಯನ್ನು ಪಕ್ಷ ಕಿಶೋರ್‌ಗೆ ವಹಿಸಿದೆ. ಆದರೆ ಸಿಂಗ್, ಕಿಶೋರ್ ಈ ಮುನ್ನ ಬಿಜೆಪಿ ಜತೆ ಹಾಗೂ ಜೆಡಿಯು ಬಣದಲ್ಲಿ ಇದ್ದುದನ್ನೂ ವಿಶೇಷವಾಗಿ ಪ್ರಸ್ತಾಪಿಸಿದರು.
ದೀದಿ ತರಾಟೆ
 ಪಶ್ಚಿಮ ಬಂಗಾಳ ಮುಖ್ಯಮಂತ್ರಿ ಮಮತಾ ಬ್ಯಾನರ್ಜಿ ಈಗ ಕಾಲಿಗೆ ಚಕ್ರ ಕಟ್ಟಿಕೊಂಡಿದ್ದಾರೆ. ದಿಲ್ಲಿ, ಉತ್ತರಪ್ರದೇಶ, ಬಿಹಾರ ಮತ್ತಿತರ ಕಡೆಗಳಲ್ಲಿ ಅವರು ನೋಟುಬಂದಿ ವಿರುದ್ಧ ರ್ಯಾಲಿಗಳನ್ನು ನಡೆಸುತ್ತಿದ್ದಾರೆ. ನೋಟು ಗೊಂದಲದ ಹೊಣೆ ಹೊತ್ತು ಮೋದಿ ರಾಜೀನಾಮೆ ನೀಡಬೇಕು ಎಂದೂ ದೀದಿ ಆಗ್ರಹಿಸಿದ್ದಾರೆ. ಈ ವಿಚಾರದಲ್ಲಿ ಆರ್‌ಬಿಐ ಗವರ್ನರ್ ಉರ್ಜಿತ್ ಪಟೇಲ್ ಅವರನ್ನೂ ಬಿಟ್ಟಿಲ್ಲ. ದೀದಿಯ ಉಗ್ರರೂಪವನ್ನು ರಾಜಕೀಯ ವಿಶ್ಲೇಷಕರು ವಿಸ್ಮಯ ಎಂದು ಪರಿಗಣಿಸುತ್ತಾರೆ. ಅವರ ಪ್ರಕಾರ, ದೀದಿ 2019ರ ಲೋಕಸಭಾ ಚುನಾವಣೆ ಮೇಲೆ ಕಣ್ಣಿಟ್ಟಿದ್ದಾರೆ. ಮೋದಿಗೆ ಪ್ರಬಲ ಎದುರಾಳಿಯಾಗಿ ತಾನು ರೂಪುಗೊಳ್ಳುತ್ತೇನೆ ಎಂಬ ಅತೀವ ವಿಶ್ವಾಸ ಅವರಿಗಿದೆ. ನಿತೀಶ್ ಕುಮಾರ್ ಅವರೂ ಆ ಹುದ್ದೆಯ ಮೇಲೆ ಕಣ್ಣಿಟ್ಟಂತಿದೆ. ಇದೀಗ ಕನಸು ಕಾಣುವ ಕಾಲ. ಆದರೆ ಎಷ್ಟರವರೆಗೆ ಈ ಕನಸು ಇರುತ್ತದೆ ಹಾಗೂ ಪ್ರತಿಭಟನೆಯ ಮೂಲಕ ತಮ್ಮ ಅಸ್ತಿತ್ವ ಉಳಿಸಿಕೊಳ್ಳುತ್ತಾರೆ ಎನ್ನುವುದನ್ನು ಕಾದು ನೋಡಬೇಕಾಗಿದೆ. 2019 ಇನ್ನೂ ದೂರ ಇದೆ!
ಮದನಿ ಯೋಜನೆ
 ದಿಲ್ಲಿಯ ಪಂಚತಾರಾ ಹೋಟೆಲ್ ಒಂದರಲ್ಲಿ ಇತ್ತೀಚೆಗೆ ಮುಸ್ಲಿಂ ಸಂಸದರ ಸಭೆ ನಡೆಯಿತು. ಸಮುದಾಯ ಎದುರಿಸುತ್ತಿರುವ ಸವಾಲುಗಳ ಬಗ್ಗೆ ಚರ್ಚೆ ನಡೆಸುವುದು ಇದರ ಉದ್ದೇಶವಾಗಿತ್ತು. ಜಮಾತೆ ಉಲೇಮಾ ಇ ಹಿಂದ್ ಮುಖ್ಯಸ್ಥ ಮೌಲಾನಾ ಮಹಮ್ಮೂದ್ ಮದನಿ ಈ ಸಭೆ ಆಯೋಜಿಸಿದ್ದರು. ಬಹುತೇಕ ಬಿಜೆಪಿಯೇತರ ಮುಸ್ಲಿಂ ಸಂಸದರು ಭಾಗವಹಿಸಿದ್ದರು. ಸಭೆಯಲ್ಲಿ ಒಂದಷ್ಟು ಪಟಾಕಿಗಳೂ ಸಿಡಿದವು. ಭೋಪಾಲ್‌ನಲ್ಲಿ ಸಿಮಿ ಕಾರ್ಯಕರ್ತರು ಬಲಿಯಾದ ವಿಷಯವನ್ನು ಕಾಂಗ್ರೆಸ್ ಸಂಸದರೊಬ್ಬರು ಪ್ರಸ್ತಾಪಿಸಿದಾಗ, ಯುಪಿಎ ಅಧಿಕಾರದಲ್ಲಿದ್ದಾಗ ಕೂಡಾ ಇಂಥದ್ದೇ ಘಟನೆಗಳು ನಡೆದಿದ್ದವು ಎಂದು ಮದನಿ ತೀಕ್ಷ್ಣವಾಗಿ ಪ್ರತಿಕ್ರಿಯಿಸಿದರು. ಮತ್ತೊಬ್ಬ ಕಾಂಗ್ರೆಸ್ ಮುಖಂಡ ಉತ್ತರ ಪ್ರದೇಶ ಚುನಾವಣೆ ಬಗ್ಗೆ ಮಾತನಾಡಿ, ಮಹಾಘಟಬಂಧನದ ಅನಿವಾರ್ಯತೆಯನ್ನು ಪ್ರಸ್ತಾಪಿಸಿದರು. ಈ ವಿಚಾರವೂ ಗದ್ದಲಕ್ಕೆ ಕಾರಣವಾಯಿತು. ಚರ್ಚೆಯಲ್ಲಿ ತ್ರಿವಳಿ ತಲಾಖ್ ಹಾಗೂ ಸಮಾನ ನಾಗರಿಕ ಸಂಹಿತೆ ವಿಚಾರಗಳೂ ಪ್ರಸ್ತಾಪವಾದವು. ಆದರೆ ಪಾಲ್ಗೊಂಡಿದ್ದ ಮುಖಂಡರು ಒಮ್ಮತಕ್ಕೆ ಬರಲು ಸಾಧ್ಯವಾಗಲಿಲ್ಲ. ಆದರೆ ಹೊಟೇಲ್‌ನ ಊಟೋಪಚಾರ ಮಾತ್ರ ಎಲ್ಲರಿಗೂ ಆಪ್ಯಾಯಮಾನ ಎನಿಸಿತು. ಭಾರತದಲ್ಲಿ ಮುಸ್ಲಿಮರಿಗೆ ಸಂಬಂಧಿಸಿದ ವಿಚಾರದಲ್ಲಿ, ಮದನಿ ಮತ್ತೊಂದು ಸಭೆಯನ್ನು ಆಯೋಜಿಸಬೇಕಾಗಬಹುದು!.
ಯುವರಾಜ್ ಔತಣದಲ್ಲಿ ಯುವರಾಜ
 ಕಳೆದ ಬುಧವಾರ ಸಂಜೆ ರಾಜಧಾನಿಯ ಐಟಿಸಿ ಮೌರ್ಯದಲ್ಲಿ ಕ್ರಿಕೆಟಿಗ ಯುವರಾಜ್ ಸಿಂಗ್ ಅವರ ವಿವಾಹ ನಿಮಿತ್ತ ಆಯೋಜಿಸಿದ್ದ ಅದ್ದೂರಿ ಔತಣದಲ್ಲಿ ರಾಹುಲ್‌ಗಾಂಧಿ ಮುಂದಿನ ಸಾಲಿನಲ್ಲಿ ಕುಳಿತು ಗಮನ ಸೆಳೆದಿದ್ದರು. ಮೋದಿ ವಿರುದ್ಧ ವಾಗ್ದಾಳಿಯಲ್ಲಿ ಸದಾ ತೊಡಗಿಸಿಕೊಂಡಿರುವ ಕಾಂಗ್ರೆಸ್ ಉಪಾಧ್ಯಕ್ಷನ ಜತೆ ಸೆಲ್ಫಿ ತೆಗೆಸಿಕೊಳ್ಳಲು ಗುಂಪು ಸೇರಿತ್ತು. ಕೇಂದ್ರ ಸಚಿವ ಅರುಣ್ ಜೇಟ್ಲಿ ಅವರ ಸುತ್ತಲೂ ಸೆಲ್ಫಿ ಆಕಾಂಕ್ಷಿಗಳು ನೆರೆದಿದ್ದರು. ಮೋದಿ ಔತಣಕೂಟಕ್ಕೆ ಬಂದಿದ್ದರೆ ಸೆಲ್ಫಿಗಾಗಿ ಯಾರೂ ರಾಹುಲ್ ಅಥವಾ ಜೇಟ್ಲಿಯವರನ್ನು ಸುತ್ತುವರಿಯುತ್ತಿರಲಿಲ್ಲ ಎಂಬ ಧ್ವನಿಯೊಂದು ಆಗ ಕೇಳಿಬಂತು. ರಾಹುಲ್‌ಗಾಂಧಿ ಕ್ರಿಕೆಟ್ ಪ್ರೇಮಿ ಅಲ್ಲ ಎನ್ನುವುದು ವಾಸ್ತವ. ಅವರ ನೆಚ್ಚಿನ ಕ್ರೀಡೆ ಫುಟ್‌ಬಾಲ್. ಅವರ ನೆಚ್ಚಿನ ತಂಡಗಳು ಬ್ರೆಝಿಲ್ ಹಾಗೂ ಅರ್ಜೆಂಟೀನಾ.</p><h3>Varthabarati</h3><h2 id="ch23">ದೇವೆರ್ ದಕ್ಕ್‌ದ್ ಪೋವಡ್...</h2><h3>ಚಂದ್ರಕಲಾ ನಂದಾವರ</h3><p>
ಮನುಷ್ಯ ಸಂಘಜೀವಿ ಎನ್ನುತ್ತಾರೆ. ಮನುಷ್ಯ ಮಾತ್ರವಲ್ಲ ಯಾವ ಪ್ರಾಣಿಯೂ ಒಂಟಿಯಾಗಿರುವುದಿಲ್ಲ. ಜೊತೆಯೊಂದು ಬೇಕೇ ಬೇಕು. ಆದರೆ ಮನುಷ್ಯನಿಗೆ ಇತರ ಪ್ರಾಣಿ, ಪಕ್ಷಿ ಕೀಟಗಳಿಗಿಂತ ವಿಶೇಷವಾದ ಗುಣವೊಂದಿದೆ. ಅದುವೇ ಸ್ನೇಹ. ಆದರೆ ಸ್ನೇಹವೂ ಕೂಡ ಎಲ್ಲರ ಜತೆ ಉಂಟಾಗುವಂತಹುದಲ್ಲ. ಹಾಗೆಯೇ ಈ ಸ್ನೇಹದ ನಂಟಿಗೆ ಯಾವ ಸ್ವಾರ್ಥದ ನಂಟು ಇರುವುದಿಲ್ಲ. ಇರಬಾರದು ಕೂಡಾ. ಒಂದು ವೇಳೆ ಹಾಗೆಲ್ಲಾದರೂ ಇದ್ದಲ್ಲಿ ತಡವಾಗಿಯಾದರೂ ಅದು ಪ್ರಕಟವಾಗಿ ಸ್ನೇಹ ಮುರಿಯಬಹುದು. ಸ್ನೇಹಕ್ಕೆ ಸಹಪಾಠಿಗಳೇ ಆಗಬೇಕೆಂದಿಲ್ಲ. ಸಮವಯಸ್ಕರೂ ಆಗಬೇಕಾದ್ದಿಲ್ಲ. ಸ್ನೇಹಿತರು ಯಾವಾಗಲೂ ಜೊತೆಯಲ್ಲೇ ಇದ್ದು ಓಡಾಡ ಬೇಕಾಗಿಯೂ ಇಲ್ಲ. ಎಷ್ಟು ದೂರದಲ್ಲಿದ್ದರೂ, ವರ್ಷಗಳ ಬಳಿಕ ಭೇಟಿಯಾದರೂ ಅವರ ಆತ್ಮೀಯತೆ ಹಾಗೆಯೇ ಉಳಿಯುವುದು ವಿಶೇಷ ತಾನೇ? ಇಂತಹ ಒಂದು ಸ್ನೇಹದ ನೆನಪು ನನಗಾದುದು ಬಿಜೈ, ಆನೆಗುಂಡಿ, ಕಾಪಿಕಾಡು, ಬಾಳೆಬೈಲು, ಕೊಟ್ಟಾರ ಕ್ರಾಸ್ ಮನೆಗಳನ್ನು ನನ್ನ ಮನಸ್ಸಿನ ಮೂಲಕ ಪ್ರವೇಶ ಮಾಡಿದಾಗ.
ಆ ಸ್ನೇಹ ನನ್ನದಲ್ಲ. ನನ್ನ ಅಮ್ಮನದ್ದು ಮತ್ತು ಮೀನಾಕ್ಷಿಯಕ್ಕನದ್ದು. ಮೀನಾಕ್ಷಿಯಕ್ಕ ಅಂತ ನಾನು ಕರೆಯುತ್ತಿದ್ದುದು. ಅಮ್ಮ ಮೀನಾಕ್ಷಿ ಅಂತ ಏಕವಚನದಲ್ಲೇ ಕರೆಯುವ ತನ್ನ ತಂಗಿಯ ವಯಸ್ಸು ಮೀನಾಕ್ಷಿಯವರದ್ದು. ಮೀನಾಕ್ಷಿಯಕ್ಕ ಅಮ್ಮನನ್ನು ಸುಂದರಿಯಕ್ಕ ಎಂದು ಕರೆಯುತ್ತಿದ್ದರು. ಅವರ ಮನೆಯಲ್ಲೇ ಅತ್ಯಂತ ಚುರುಕಾದ ಚಂದದ ಚೆಂದುಳ್ಳಿ ಚೆಲುವೆ ಮಾತುಗಾತಿ ನನ್ನ ಮೀನಾಕ್ಷಿಯಕ್ಕ. ಅವರು ಬೇರೆ ಯಾರೂ ಅಲ್ಲ. ಆನೆಗುಂಡಿಯಲ್ಲಿ ನಾನು ಹುಟ್ಟಿದ ಮನೆಯ ಧನಿಗಳಾದ ರಾಮಪ್ಪ ಮೇಸ್ತ್ರಿಗಳ ಎರಡನೆಯ ಮಗಳು. ರಾಮಪ್ಪ ಮೇಸ್ತ್ರಿಗಳ ಹಿರಿಯ ಮಗಳು ಅಮ್ಮನ ಸಹಪಾಠಿಯಾಗಿದ್ದರೆಂದು ತಿಳಿದಿರುವ ಭವಾನಿಯಕ್ಕ. ಅಮ್ಮ ಮದುವೆಯಾಗಿ ಆನೆಗುಂಡಿ ಮನೆಯಲ್ಲಿ ಸಂಸಾರ ಶುರುಮಾಡಿದಾಗ ಭವಾನಿಯಕ್ಕನೂ ಮದುವೆಯಾಗಿ ಗಂಡನ ಮನೆಗೆ ಹೋಗಿದ್ದರು. ಅಮ್ಮನ ಆನೆಗುಂಡಿಯ ಸ್ನೇಹಿತರಲ್ಲಿ ಅತ್ಯಂತ ಸಲುಗೆಯ ಪ್ರೀತಿಯವರು ಮೀನಾಕ್ಷಿಯಕ್ಕ, ನಾವು ಆನೆಗುಂಡಿಯ ಮನೆ ಬಿಟ್ಟು ಕಾಪಿಕಾಡಿನ ಗುಡ್ಡೆ ಮನೆಗೆ ಬಂದ ಮೇಲೂ ತನ್ನ ಮದುವೆಯಾಗುವ ವರೆಗೆ ನಮ್ಮ ಮನೆಗೆ ಬಂದು ತನ್ನ ಸುಖದುಃಖಗಳನ್ನು ಅಮ್ಮನಲ್ಲಿ ಹಂಚಿಕೊಳ್ಳುತ್ತಿದ್ದರು.
ಬಾಳೆ ಬೈಲಿನ ಅವರ ಮನೆಯಿಂದ ಕೊಟ್ಟಾರ ಕ್ರಾಸ್‌ನಲ್ಲಿ ಈಗಿರುವ ಮನೆಯ ಗೃಹಪ್ರವೇಶಕ್ಕೆ ನಾನೂ ಅಪ್ಪ ಅಮ್ಮನ ಜೊತೆ ಹೋದ ನೆನಪಿದೆ. ಆಗ ರಾಮಪ್ಪ ಮೇಸ್ತ್ರಿಗಳು ತೀರಿ ಕೊಂಡಿದ್ದಿರಬೇಕು. ಅವರ ಮಡದಿ ಅಜ್ಜಿ ಕಮಲಕ್ಕ, ಅವರ ಮಕ್ಕಳಾದ ವಕೀಲರಾದ ನಾರಾಯಣ ಮಾವ, ಬಲ್ಲಾಳ್ ಮೋಟಾರ್ಸ್‌ ಕಚೇರಿಯಲ್ಲಿ ಉದ್ಯೋಗಿಯಾಗಿದ್ದ ಕೃಷ್ಣಪ್ಪ ಮಾವ, ಇನ್ನಿಬ್ಬರು ತಮ್ಮಂದಿರು, ತಂಗಿಯರಾದ ಮೀನಾಕ್ಷಿಯಕ್ಕ, ಲಲಿತಕ್ಕ, ಶಾಂಭವಿಯಕ್ಕ, ಇವರೆಲ್ಲಾ ಕೊಟ್ಟಾರ ಕ್ರಾಸ್‌ನ ದೊಡ್ದ ಮನೆಯ ಮಂದಿಗಳು.
ಮೀನಾಕ್ಷಿಯಕ್ಕ ಟೈಲರಿಂಗ್ ಕಲಿತು ಮನೆಯಲ್ಲೇ ಹೊಲಿಗೆ ಹೇಳಿಕೊಡುತ್ತಿದ್ದರು.ಮತ್ತು ಲಂಗ, ರವಕೆ ಹೊಲಿದು ಕೊಡುತ್ತಿದ್ದರು. ಈ ವೃತ್ತಿ ಕೂಡ ಇವರಿಬ್ಬರ ಸ್ನೇಹಕ್ಕೆ ಕೊಂಡಿಯಾಯಿತು. ಮೀನಾಕ್ಷಿಯಕ್ಕನಿಗೆ ತನ್ನ ಎಲ್ಲಾ ಸಮಾಚಾರಗಳನ್ನು ಅಮ್ಮನಲ್ಲಿ ಹಂಚಿಕೊಳ್ಳಲೇ ಬೇಕು ಎನ್ನುವಂತಹ ತವಕ ಇದ್ದಂತೆಯೇ ಅವರ ಸಮಸ್ಯಗಳಿಗೆ ಬಹುಶಃ ಅಮ್ಮನ ಮಾತುಗಳು ಸಮಾಧಾನ ನೀಡುತ್ತಿದ್ದುದೂ ಕಾರಣವಿರಬಹುದು. ಅವರು ಮದುವೆಯಾಗಲಿದ್ದ ಹಿರಿಯ ಮಗಳಾಗಿದ್ದು ಇನ್ನುಳಿದ ಇಬ್ಬರು ಹೆಣ್ಣು ಮಕ್ಕಳು ಕೂಡ ಮದುವೆ ವಯಸ್ಸಿನವರಾಗಿದ್ದು ಮನೆಯವರು ಒಪ್ಪಿದ ಸಂಬಂಧಗಳಿಗೆ ಮೀನಾಕ್ಷಿಯಕ್ಕ ಒಪ್ಪದೆ ಇದ್ದಾಗ ಮನೆಯಲ್ಲಿ ಅಸಮಾಧಾನ ಉಂಟಾಗುವುದು ಸಹಜ ತಾನೆ? ಆದರೆ ತನಗೆ ಇಷ್ಟವಾಗದೆ ಇದ್ದ ಸಂಬಂಧಗಳನ್ನು ಒಪ್ಪದೆ ಇರುವ, ಆ ಕಾಲಕ್ಕೆ ವಿಶೇಷ ಎನಿಸುವ ಸ್ವತಂತ್ರ ಮನೋಭಾವ ಮೀನಾಕ್ಷಿಯಕ್ಕನದ್ದಾಗಿತ್ತು. ಅವರನ್ನು ಹಾಗೂ ಅವರ ತಾಯಿ ಕಮಲಕ್ಕನನ್ನೂ ಸಮಾಧಾನಗೊಳಿಸುವ ಹೊಣೆ ನನ್ನಮ್ಮನದ್ದಾಗಿದ್ದು ಅಂತಹ ಸಂದರ್ಭದಲ್ಲಿ ಅಮ್ಮ ಅಲ್ಲಿಗೆ ಹೋಗಿ ಸಮಾಧಾನ ಹೇಳುತ್ತಿದ್ದುದೂ ಇತ್ತು. ಆ ಕಾಲದಲ್ಲಿ ಹೆಣ್ಣು ಮಕ್ಕಳ ವಿದ್ಯಾಭ್ಯಾಸ 7ನೆಯ ತರಗತಿಯವರೆಗೆ ಇದ್ದುದು ಹೈಸ್ಕೂಲಿನ ತರಗತಿಗಳವರೆಗೆ ಏರಿತ್ತು. ಕಲಿತ ಹುಡುಗಿಯಾಗಿದ್ದ ಮೀನಾಕ್ಷಿಯಕ್ಕ ಈ ರೀತಿ ಹಟ ಮಾಡುತ್ತಿದ್ದುದು, ತನ್ನಂತೆಯೇ ವಿದ್ಯಾವಂತ ಉದ್ಯೋಗದಲ್ಲಿರುವ ಹುಡುಗನನ್ನು ಆಸೆ ಪಡುವುದು ಸಹಜವೇ ಆಗಿದ್ದರೂ ಆ ಕಾಲಕ್ಕೆ ಇಂತಹ ಸ್ವಭಾವ ಹಲವು ಮನೆಗಳಲ್ಲಿ ಅಸಮಾಧಾನಗಳಿಗೆ ಎಡೆ ಮಾಡಿಕೊಟ್ಟಿರುವುದೂ ಸತ್ಯವೇ. ಏನೇ ಆದರೂ ಮೀನಾಕ್ಷಿಯಕ್ಕನ ಆಸೆ ನೆರವೇರಿತು.
ವಿವಾಹವಾಗಿ ದೂರದ ಮುಂಬೈಗೆ ಹೋದರು. ಆ ಬಳಿಕ ಲಲಿತಕ್ಕ ಶಾಂಭವಿಯಕ್ಕನವರ ಮದುವೆಯೂ ನಡೆಯುತು. ಆ ಬಳಿಕವೇ ಹಿರಿಯ ಮಗಂದಿರ ಮದುವೆಗಳೂ ನಡೆದು ಕಮಲಕ್ಕ ನೆಮ್ಮದಿಯ ನಿಟ್ಟುಸಿರು ಬಿಟ್ಟರು ಎನ್ನಿ. ಕಾಪಿಕಾಡಿನ ತುದಿಯಲ್ಲಿನ ಈ ಮನೆಗೆ ಇದೀಗ ಹೋಗದೆ ವರ್ಷಗಳೇ ಆದರೂ ನಾರಾಯಣ ಮಾವನ ಮಡದಿ ಸಿಕ್ಕಾಗ ಆತ್ಮೀಯತೆಯಿಂದ ಮಾತನಾಡಿಸುತ್ತಾ ಹಳೆಯ ತಲೆಮಾರಿನ ಸ್ನೇಹ ಉಳಿಯುವಂತಾಗಿದೆ. ಹಿರಿಯರೆಲ್ಲ ದೂರವಾಗಿ ಕಿರಿಯರ ಪರಿಚಯ ಇಲ್ಲವಾದರೂ ಆ ದಾರಿಯಲ್ಲಿ ಸಾಗುವಾಗ ಮನೆ ಮಂದಿಯೆಲ್ಲಾ ನೆನಪಾಗುತ್ತಾರೆ. ಆ ಮನೆಯ ಆತಿಥ್ಯ ನೆನಪಾಗುತ್ತದೆ.
ಈಗ ನೆನಪಿಸಿಕೊಂಡಾಗ ಆಶ್ಚರ್ಯವಾಗುವ ವಿಷಯ ಅಂದರೆ ಆಗೆಲ್ಲಾ ಅದೆಷ್ಟು ಸಲುಗೆ, ವಿಶ್ವಾಸಗಳಿಂದ ಯಾರ ಮನೆಗೂ ಹೋಗುವ ಸಾಧ್ಯತೆ ಇತ್ತಲ್ಲಾ ಎಂದು. ಊರಲ್ಲಿ ಯಾವುದೇ ಗರ್ಭಿಣಿಗೆ ಹೆರಿಗೆಯಾಗಿ ಮಗುವನ್ನು ನೋಡಿ ಬರಲು ಯಾರೂ ಕರೆಯಬೇಕೆಂದಿರಲಿಲ್ಲ. ಅಲ್ಲದೆ ನಾಮಕರಣ, ಹುಟ್ಟುಹಬ್ಬಗಳ ಸಂಭ್ರಮವೂ ಅಷ್ಟೊಂದು ಎನ್ನುವುದು ಬಿಡಿ ಇಲ್ಲವೇ ಇಲ್ಲ; ಇದ್ದರೂ ಅದೊಂದು ತೀರಾ ಸಣ್ಣ ಕೌಟುಂಬಿಕ ಕಾರ್ಯಕ್ರಮ. ಹೀಗಿರುವಾಗ ನನ್ನ ಅಜ್ಜಿ ಮಕ್ಕಳೆಂದರೆ ತುಂಬಾ ಇಷ್ಟ. ನಗು ಕಲಿತ ಯಾವ ಮಗುವೇ ಆಗಲಿ ನಗುತ್ತಾ ಅವರ ಕೈಗೆ ಬರುತ್ತಿದ್ದುದು ವಿಶೇಷವೇ. ಆದ್ದರಿಂದ ಇರಬಹುದು ಹೊಸ ಮಗುವಿನ ಸ್ವಾಗತಕ್ಕೆ ನಮ್ಮಜ್ಜಿಯೂ ಕಾಯುತ್ತಿದ್ದರೆಂದರೇ ಸರಿ. ಅವರು ಮಗು ನೋಡಲು ಹೊರಟಾಗ ಅವರ ಜೊತೆಯಲ್ಲಿ ನಾನೂ ರೆಡಿ. ನಾನು ನಮ್ಮ ಮನೆಯಲ್ಲಿ ಎಲ್ಲರ ಬಾಲ ಎಂದರೆ ಸರಿ. ಅಪ್ಪ, ಚಿಕ್ಕಪ್ಪ, ಅಜ್ಜಿ, ಅಮ್ಮ, ಮುಂದೆ ಚಿಕ್ಕಮ್ಮಂದಿರು, ಅತ್ತಿಗೆ ಹೀಗೆ ಇವರೊಂದಿಗೆ ನನ್ನ ಬಾಲ್ಯದಲ್ಲಿ ಹತ್ತರ ವಯಸ್ಸಿನವರೆಗೆ ಸುತ್ತಾಡಿದ್ದೇ ಸುತ್ತಾಡಿದ್ದು. ಮಗು ಹುಟ್ಟಿದ್ದು ಗೊತ್ತಾದಂತೆಯೇ ನೋಡಿ ಬರುವ ಅಜ್ಜಿ ಆ ಮಗು ಸಾಧಾರಣ ದೊಡ್ಡದಾಗುವವರೆಗೆ ಆ ಮಗುವನ್ನು ಮುದ್ದಿಸಿ ಮಾತನಾಡಿಸಲೆಂದೇ ಹೋಗುತ್ತಿದ್ದರಲ್ಲವೇ? ಹಲ್ಲಿಲ್ಲದ ಹಾಲುಗಲ್ಲದ ಮಕ್ಕಳು ಅವರ ಕೈ ಸೇರಿ ನಗುತ್ತಿದ್ದವು, ಅಳುತ್ತಿರಲಿಲ್ಲ. ಜೊತೆಗೆ ಅಜ್ಜಿ ‘‘ಕೊಂಡಾಟದ ಬಾಲೆ, ದೇವೆರ್ ದಕ್ಕ್‌ದ್ ಪೋವಡಪ್ಪಾ’’ ಎಂದು ಹರಸುತ್ತಿದ್ದರು.
ಈ ದಕ್ಕದ್ ಪೋವಡ್ ಅಂದರೆ ‘‘ಬಿಸಾಡಿ ಹೋಗಲಿ’’ ಎಂದು ಹೇಳುತ್ತಾರೆ ಎನ್ನುವುದರ ಅರ್ಥ ಆಗಿರಲಿಲ್ಲ. ದೊಡ್ಡವಳಾದ ಮೇಲೆ ‘ಭಾಷೆ’ ಒಮ್ಮಾಮ್ಮೆ ನೇರವಾದ ಅರ್ಥವನ್ನು ಬಿಟ್ಟು ಬೇರೆಯೇ ಒಳಾರ್ಥವನ್ನು ಒಳಗೊಂಡಿರುತ್ತದೆ ಎಂದು ತಿಳಿಯಿತು. ‘ದೇವರಿಗೆ ಪ್ರಿಯವಾಗುವುದು’, ‘ದೇವರ ಬಳಿಗೆ ಹೋಗುವುದು’ ಎಂಬ ನುಡಿಗಟ್ಟುಗಳಿಗೆ ಸಾಯುವುದು ಎಂಬ ಅರ್ಥ ಇದೆ ಎಂದು ತಿಳಿಯಿತು. ಆದ್ದರಿಂದಲೇ ಹುಟ್ಟಿಸಿದ ಆ ದೇವರಿಗೆ ಪ್ರಿಯವಾಗುವುದು ಬೇಡ, ಮಗುವಿಗೆ ದೀರ್ಘಾಯುಷ್ಯವಿರಲಿ ಎಂಬ ಅರ್ಥದಲ್ಲಿ ‘ದೇವರು ಬಿಸಾಡಿ ಹೋಗಲಿ’ ಎನ್ನುವುದಾಗಿದೆ ಎಂದು ತಿಳಿಯಿತು. ನಮ್ಮ ಜನಪದರು ಹೇಗೆ ಭಾಷೆಯನ್ನು ಅರ್ಥಪೂರ್ಣವಾಗಿ ಚಂದವಾಗಿ ಉಪಯೋಗಿಸಿದ್ದಾರಲ್ಲಾ?
ಇದಕ್ಕೆ ಇನ್ನೊಂದು ಉದಾಹರಣೆ ನೋಡಿ. ನಾವು ಮನೆಯಿಂದ ಹೊರಗೆ ಹೊರಡುವಾಗ ‘‘ಬರ್ಪೆ’’, ಅಥವಾ ‘‘ಬರ್ತೇನೆ’’ ಎನ್ನುತ್ತೇವೆ. ‘‘ಹೋಗ್ತೇನೆ’’ ಎನ್ನ ಬೇಕಾಗಿರುವುದು ಸರಿಯಾದುದೇ. ಆದರೆ ದೊಡ್ಡವರು ಹಾಗೆ ಹೇಳಿದಾಗ ಹಾಗೆ ಹೇಳಬಾರದು ‘‘ಹೋಗಿಬರ್ತೇನೆ’’ಎಂದು ಹೇಳಬೇಕು ಎಂದು ತಿದ್ದುತ್ತಿದ್ದರು. ಅಂದರೆ ಮನೆಯಿಂದ ಹೊರಗೆ ಹೊರಟವರು ಮತ್ತೆ ಮನೆಗೆ ಹಿಂದಿರುಗಿ ಬರುವ ಆಶಯವನ್ನು ಅದು ಹೊಂದಿರುತ್ತದೆ. ಆದ್ದರಿಂದಲೇ ನಿತ್ಯ ಮನೆಯಿಂದ ಹೊರಡುವ ಸಮಯದಲ್ಲಿ ‘‘ಬರ್ಪೆ’’, ‘‘ಬರ್ತೇನೆ’’ ಎಂದು, ಅಪರೂಪಕ್ಕೆ ಯಾರ ಮನೆಗಾದರೂ ಹೋಗಿ ಅಲ್ಲಿಂದ ಹೊರಟಾಗ ‘‘ಪೋದು ಬರ್ಪೆ’’ ‘‘ಹೋಗಿ ಬರ್ತೇನೆ’’ ಎಂದು ಹೇಳುವುದು ಭಾಷೆಯ ಸ್ವಾರಸ್ಯದೊಂದಿಗೆ ಆ ಭಾಷೆಯನ್ನಾಡುವ ಜನರ ಸಂಸ್ಕೃತಿಯೂ ಹೌದು. ಈ ಹೋಗಿ ಬರುವ ನಂಟುತನ ಸದಾ ಇರಲಿ ಎಂದು ಬಯಸುವ ಜನ ಅಂದಿನವರು.
ಅವರು ವ್ಯಾಕರಣ ಶುದ್ಧರಲ್ಲ ಅನಿಸಿದರೂ ಮನಸ್ಸಿನಿಂದ ಶುದ್ಧರೇ ಆಗಿದ್ದವರಲ್ಲವೇ? ಇದರ ಜೊತೆಗೆ ಇನ್ನೊಂದು ನಂಬಿಕೆ ತಳಕು ಹಾಕಿಕೊಂಡಿತು ನನ್ನ ಮನಸ್ಸಲ್ಲಿ. ಅದೇನೆಂದರೆ ಕೆಲವರ ಮಾತು ನಾಟುತ್ತದೆ. ಅವರಾಡಿದ ಕೆಟ್ಟ ಮಾತುಗಳು ಸತ್ಯವಾಗಿ ಬಿಡುತ್ತದೆ. ಹಾಗೆಯೇ ಕೆಲವರ ಕಣ್ಣು ತಾಗುತ್ತದೆ ಎನ್ನುವುದು. ಆದರೆ ಬಿಜೈಯ ಊರಲ್ಲಿದ್ದಷ್ಟು ದಿನ ಇಂತಹ ನಂಬಿಕೆಗಳಿವೆ ಎನ್ನುವುದೇ ನನಗೆ ತಿಳಿಯಲಿಲ್ಲ. ಮುಂದೆ ಗೊತ್ತಾಯ್ತು ಎನ್ನುವುದು ನಾನು ಬೇರೆ ಊರಲ್ಲಿ ಇದ್ದಾಗ, ಹಾಗೆಯೇ ಬೇರೆ ಊರಿಗೆ ಹೋಗಿದ್ದಲ್ಲ್ಲಿ. ಆದ್ದರಿಂದಲೇ ಬಿಜೈ ಊರಲ್ಲಿ ಕೆಟ್ಟ ಕಣ್ಣಿನವರೂ, ಕೆಟ್ಟ ನಾಲಿಗೆಯವರೂ ಇರಲಿಲ್ಲ ಎಂದೇ ನನ್ನ ನಂಬಿಕೆ.
ಆದರೆ ಒಬ್ಬ ವ್ಯಕ್ತಿ ಮಾತ್ರ ಕೆಟ್ಟದು ಮಾಡಬಹುದು ಎಂದು ಭಯಪಟ್ಟಿದ್ದೆ. ನಾನೊಬ್ಬಳೇ ಅಲ್ಲ. ನನ್ನಂತಹ ಮಕ್ಕಳೆಲ್ಲರೂ. ಆದರೆ ಅದು ನಮ್ಮ ಭಯವಾಗಿತ್ತೇ ಹೊರತು ಆ ವ್ಯಕ್ತಿ ಮಾತ್ರ ಯಾರಿಗೂ ಕೆಟ್ಟದ್ದನ್ನು ಮಾಡಿಲ್ಲ. ತಾನು ಮಾತ್ರ ಬದುಕಿನಲ್ಲಿ ಕೆಟ್ಟ ದಿನಗಳನ್ನು ಅನುಭವಿಸಿದ್ದರು. ನನ್ನೂರಿನ ಯಾರಿಗಾದರೂ ಈ ವ್ಯಕ್ತಿಯ ನೆನಪಾಗಬಹುದು. ಅವರೇ ಸಂಕಪ್ಪಣ್ಣ. ಅವರು ಗಟ್ಟಿ ಮುಟ್ಟಿನ ದೇಹ. ದೊಡ್ಡ ಚಡ್ಡಿ ಹಾಗೂ ಮೇಲೊಂದು ಶರ್ಟು ಅವರ ಉಡುಗೆ. ದಾರಿ ನಡೆದಾಗ ತನ್ನ ಪಾಡಿಗೆ ತಾನೇ ಮಾತಾಡುತ್ತಾ ನಡೆಯುತ್ತಿದ್ದರು.
ಒಮ್ಮಿಮ್ಮೆ ಗಟ್ಟಿಯಾಗಿ ಬೊಬ್ಬೆ ಹಾಕಿಕೊಂಡು ಯಾರನ್ನೋ ಬೈಯುತ್ತಾ ಕಲ್ಲು ಹೆಕ್ಕಿ ಕೊಂಡು ಬಿಸಾಡಿಕೊಂಡು ಹೋಗುತ್ತಿದ್ದರೆ ನಾವು ಹೆದರಿ ವಾಪಸ್ ಮನೆಗೆ ಹಿಂದಿರುಗುತ್ತಿದ್ದುದೂ ಇತ್ತು. ದೊಡ್ಡವರಾಗುತ್ತಿದ್ದಂತೆ ಭಯ ಇಲ್ಲವಾದುದು ನಿಜ. ಆಗ ಸಂಕಪ್ಪಣ್ಣ ನಮಗೆ ಏನು ಮಾಡುವುದಿಲ್ಲ ಎಂಬುದು ಖಾತ್ರಿಯಾಗಿ ರಸ್ತೆಯ ಇನ್ನೊಂದು ಬದಿಯಲ್ಲಿ ನಡೆದು ಹೋಗುತ್ತಿದ್ದೆವು, ಜತೆಗೆ ಸಂಕಪ್ಪಣ್ಣನ ಆರ್ತವಾದ ಅರಚಾಟ, ಕಿರಿಚಾಟಗಳಲ್ಲಿ ತುಂಬಿದ್ದ ನೋವು ಕಂಡು ಕನಿಕರಪಡುತ್ತಿದ್ದೆವು. ಸಂಕಪ್ಪಣ್ಣನ ಬಗ್ಗೆ ತಿಳಿದ ವಿಚಾರಗಳಿಷ್ಟು. ಅವರು ಸೈನ್ಯದಲ್ಲಿ ಯೋಧರಾಗಿದ್ದರಂತೆ, ಸೈನ್ಯದಿಂದ ಹೊರಹಾಕಲ್ಪಟ್ಟ ಬಳಿಕ ನಿರ್ಗತಿಕರಾಗಿದ್ದವರು ಬಿಜೈಯಲ್ಲಿದ್ದ ಪಿ. ಮುರಹರಿರಾಯರ ಮನೆಯಲ್ಲಿದ್ದರು. ಅವರಲ್ಲಿಗೆ ಯಾಕೆ, ಹೇಗೆ ಬಂದರೆನ್ನುವುದು ತಿಳಿಯದು. ಮುರಹರಿರಾಯರ ಮನೆಯಲ್ಲಿ ಕಟ್ಟಿಗೆ ಒಡೆಯುವ ಕೆಲಸವೇ ಮೊದಲಾದ ಹೊರ ಕೆಲಸಗಳನ್ನೆಲ್ಲಾ ಮಾಡುತ್ತಿದ್ದ ಅವರು ಒಮ್ಮಿಮ್ಮೆ ಕಟ್ಟಿಗೆ ಡಿಪೋಗಳಲ್ಲಿಯೂ ಕೆಲಸ ಮಾಡಿದುದನ್ನು ನೋಡಿದ ನೆನಪು ನನ್ನದು. ಆದರೆ ಯಾರಲ್ಲಿಯೂ ಮಾತನಾಡಿದುದನ್ನಾಗಲೀ, ಜಗಳವಾಡಿದುದ್ದನ್ನಾಗಲೀ ಯಾವತ್ತೂ ನೋಡಿಲ್ಲ. ಹಾಗೆಯೇ ಸಂಕಪ್ಪಣ್ಣ ಯಾವ ಮಕ್ಕಳಿಗೂ ಕಲ್ಲು ಹೊಡೆದದ್ದಾಗಲೀ ಇಲ್ಲ. ಅವರಿಗೆ ಹುಚ್ಚು ಹಿಡಿದಿದೆ ಎಂದು ತಿಳಿದ ನಮಗೆ ಅವರಲ್ಲಿ ಕನಿಕರ ಮೂಡಿ ಭಯ ಇಲ್ಲವಾಯಿತು.
ಈ ಹುಚ್ಚು ಅವರಿಗೆ ಒದಗಿದ ಶಿಕ್ಷೆ. ಸೈನ್ಯದಲ್ಲಿದ್ದ ಸೈನಿಕರು ಏನಾದರೂ ತಪ್ಪು ಮಾಡಿದಾಗ ಅವರನ್ನು ನಿವೃತ್ತಿಗೊಳಿಸಿ, ಅವರನ್ನು ಹುಚ್ಚರನ್ನಾಗಿ ಮಾಡಿ ಹೊರ ಕಳುಹಿಸುತ್ತಿದ್ದರಂತೆ. ಅವರಿಂದ ಒಳಗಿನ ರಹಸ್ಯಗಳು ಸೋರಿಕೆಯಾಗದಂತೆ ತೆಗೆದುಕೊಳ್ಳುವ ಎಚ್ಚರಿಕೆಯ ಕ್ರಮವಂತೆ. ಇದು ಎಷ್ಟರ ಮಟ್ಟಿಗೆ ಸರಿ ಎನ್ನುವುದು ಇಂದಿಗೂ ನನಗೆ ತಿಳಿಯದ ವಿಷಯವೇ. ಈ ಕಾರಣದಿಂದಲೇ ಸೈನ್ಯ ಸೇರುವುದೆಂದರೆ ಒಂದು ರೀತಿಯ ಭಯ ಈಗಲೂ ಇದೆ. ಸೈನಿಕರಾಗುವುದು ದೇಶ ಸೇವೆಯೆನ್ನುವುದು ಒಪ್ಪಿಗೆಯಾದರೂ ದೇಶ ಸೇವೆಗೆ ಬೇರೆ ಹಲವಾರು ದಾರಿಗಳಿವೆಯಲ್ಲಾ? ದೇಶದ ಗಡಿ ಕಾಯಲು ಸೈನಿಕರು ಬೇಕೆನ್ನುವ ತಿಳುವಳಿಕೆಯಿಲ್ಲದ ಆ ಬಾಲ್ಯದಲ್ಲಿ ಯಾಕೆ ಗಡಿ ಕಾಯಬೇಕು? ಯಾಕೆ ಯುದ್ಧವಾದರೆ ಜನ ಸಾಯುತ್ತಾರಲ್ಲಾ? ‘‘ಕಳಬೇಡ, ಕೊಲಬೇಡ’’ ಎಂದಾಗ ಹೀಗೆ ಯುದ್ಧದ ಹೆಸರಲ್ಲಿ ಕೊಲ್ಲುವುದು ತಪ್ಪಲ್ಲವೇ? ಎಂದು ನನ್ನ ತಿಳುವಳಿಕೆಯಿಲ್ಲದ ಮುಗ್ಧ ಪ್ರಶ್ನೆಯಾಗಿತ್ತು ಅಂದು.</p><h3>Varthabarati</h3><h2 id="ch24">ರಾಹುಲ್ ಅಥವಾ ಪ್ರಿಯಾಂಕಾ?</h2><h3></h3><p>
ಸಂಸತ್‌ನಲ್ಲಿ ಮನಮೋಹನ್‌ಸಿಂಗ್ ಮಾತನಾಡಿದ ದಿನವೇ ಮಹತ್ವದ ಪ್ರಕಟಣೆಗಾಗಿ 24 ಅಕ್ಬರ್ ರಸ್ತೆಗೆ ಧಾವಿಸುವಂತೆ ವರದಿಗಾರರಿಗೆ ಸೂಚನೆ ನೀಡಿದ ಸಂದರ್ಭದಲ್ಲಿ ಕಾಂಗ್ರೆಸ್‌ನಮುಖ್ಯ ಕಾರ್ಯಾಲಯವು ರಾಜಕೀಯ ಹೈಡ್ರಾಮಾಕ್ಕೆ ಸಾಕ್ಷಿಯಾಯಿತು. ಕೊನೆಗೂ ಎಐಸಿಸಿ ಅಧ್ಯಕ್ಷರಾಗಿ ರಾಹುಲ್ ಗಾಂಧಿ ಪದಗ್ರಹಣ ಮಾಡಲಿದ್ದಾರೆಂಬ ವದಂತಿಗಳು ಹಬ್ಬಿದ್ದವು. ಪ್ರಾಯಶಃ ಪ್ರಿಯಾಂಕ ಗಾಂಧಿ ಉತ್ತರಪ್ರದೇಶದಲ್ಲಿ ವಿಧ್ಯುಕ್ತವಾಗಿ ಪಕ್ಷದ ನೇತೃತ್ವ ವಹಿಸಿಕೊಳ್ಳಲಿದ್ದಾರೆಂಬ ಊಹಾಪೋಹಗಳು ಕೂಡಾ ಹರಡಿದ್ದವು, ರಾತ್ರಿ 8:30ರಿಂದ ರಾತ್ರಿ 9:00 ಗಂಟೆಯ ಮಧ್ಯೆ ಗಡಿಯಾರ ಮುಳ್ಳುಗಳು ಚಲಿಸುತ್ತಿರುವಂತೆಯೇ ಎಲ್ಲಾ ಪ್ರಮುಖ ಟಿವಿ ಜಾಲಗಳು ಬ್ರೇಕಿಂಗ್ ನ್ಯೂಸ್‌ನಲ್ಲಿ ಈ ವದಂತಿಗಳು ನಿರಂತರವಾಗಿ ಹರಿಯಬಿಟ್ಟಿದ್ದವು. ಆದರೆ ಈ ನಡುವೆ ಹಠಾತ್ತನೆ ಪತ್ರಿಕಾಗೋಷ್ಠಿಯನ್ನು ರದ್ದುಪಡಿಸಲಾಯಿತು. ಈ ಬಗ್ಗೆ ಹಲವಾರು ಗಾಳಿಸುದ್ದಿಗಳು ಕೂಡಾ ತೇಲಿಬರುತ್ತಿದ್ದವು. ಮರುದಿನದ ‘ಹೆಡ್‌ಲೈನ್’ಗಳಲ್ಲಿ ಮನಮೋಹನ್‌ಸಿಂಗ್‌ಗೆ ಸ್ಥಾನ ದೊರೆಯುವುದು 10ಜನಪಥ್‌ಗೆ ಬೇಕಿಲ್ಲವೆಂದು ಕೆಲವರು ಭಾವಿಸುತ್ತಾರೆ. ಈ ವಿಚಾರವಾಗಿ ರಾಹುಲ್ ಅಥವಾ ಪ್ರಿಯಾಂಕ ಕಸಿವಿಸಿಗೊಂಡಿದ್ದಾರೆಂದು ಪಕ್ಷದೊಳಗಿನ ಹಲವರು ನಂಬಿದ್ದಾರೆ.

 ಗಡ್ಕರಿಯ ಸಮಸ್ಯೆಗಳು!
  ನೋಟು ಅಮಾನ್ಯತೆಯು ಯಾವುದೇ ಮದುಮಗಳ ತಂದೆಗೆ ಅತ್ಯಂತ ಕಠಿಣವಾದ ವಿಷಯವಾಗಿ ಪರಿಣಮಿಸಿದೆ. ಪ್ರಾಸಂಗಿಕವೆಂಬಂತೆ ಕೇಂದ್ರ ರಸ್ತೆ ಸಾರಿಗೆ ಹಾಗೂ ಹೆದ್ದಾರಿ ಸಚಿವ ನಿತಿನ್ ಗಡ್ಕರಿ ಕೂಡಾ ಅವರಲ್ಲೊಬ್ಬರಾಗಿದ್ದಾರೆ. ಆರು ದಿನಗಳ ಕಾಲ ನಡೆಯಬೇಕಿದ್ದ ತನ್ನ ಪುತ್ರಿಯ ವಿವಾಹ ಸಮಾರಂಭವನ್ನು ಅವರು ವಿಧಿಯಿಲ್ಲದೆ ಮೂರು ದಿನಗಳಿಗೆ ಇಳಿಸಬೇಕಾಯಿತು. ನಾಗಪುರ, ಮುಂಬೈ ಹಾಗೂ ದಿಲ್ಲಿಯಲ್ಲಿ ನಡೆಯಲಿದ್ದ ಮೂರು ಆರತಕ್ಷತೆ ಸಮಾರಂಭಗಳಿಗೆ ಅವರು ಅಹ್ವಾನಿತರ ದೊಡ್ಡ ಪಟ್ಟಿಯನ್ನೇ ಸಿದ್ಧಪಡಿಸಿಟ್ಟಿದ್ದರು. ಆದರೆ ನೋಟು ನಿಷೇಧದ ಹಿನ್ನೆಲೆಯಲ್ಲಿ ಆಹ್ವಾನಿತರ ಪಟ್ಟಿಯನ್ನು ಕೂಡಾ ಮೊಟಕುಗೊಳಿಸಬೇಕಾಯಿತು. ಈ ಅರತಕ್ಷತೆಗಳಿಗೆ ಆಹ್ವಾನಿಸಲು ಸಾಧ್ಯವಾಗದವರಿಗೆ ದಂಪತಿಯನ್ನು ಹರಸಲು ದಿಲ್ಲಿಯಲ್ಲಿ ಪ್ರತ್ಯೇಕ ಸಮಾರಂಭವನ್ನು ಏರ್ಪಡಿಸಲಾಗುವುದೆಂದು ತನಗೆ ಆಪ್ತರಾದ ಕೆಲವು ಪತ್ರಕರ್ತರಿಗೂ ಗಡ್ಕರಿ ತಿಳಿಸಿದ್ದರು. ಕೆಲವು ವರ್ಷಗಳ ಹಿಂದೆ ತನ್ನ ಪುತ್ರನ ಅದ್ದೂರಿ ವಿವಾಹ ಏರ್ಪಡಿಸುವ ಮೂಲಕ ತಲೆಬರಹದ ಸುದ್ದಿಯಾಗಿದ್ದ ಗಡ್ಕರಿ, ಈ ಬಾರಿ ದುಬಾರಿ ಮದುವೆಯಿಂದ ದೂರವಿದ್ದರು. ಯಾಕೆಂದರೆ ಜನಾರ್ದನ ರೆಡ್ಡಿಯಂತೆ ಮಾಧ್ಯಮಗಳ ಹದ್ದಿನಗಣ್ಣಿಗೆ ಬೀಳುವುದು ಅವರಿಗೆ ಬೇಡವಾಗಿದೆ.

 ಕ್ಯಾಪ್ಟನ್ ಪಂದ್ಯ ಸೋತರೆ...
  ಚುನಾವಣೆಗೆ ತೆರಳುತ್ತಿರುವ ಪಂಜಾಬ್‌ನಲ್ಲಿ ರಾಜಕೀಯ ದಿನೇ ದಿನೇ ಹೆಚ್ಚಿನ ಕಾವು ಪಡೆದುಕೊಳ್ಳುತ್ತಿದೆ. ಮಾಜಿ ಒಲಿಂಪಿಕ್ ಕ್ರೀಡಾಪಟು ಹಾಗೂ ಮಾಜಿ ಹಾಕಿ ಕ್ಯಾಪ್ಟನ್ ಪರ್ಗತ್‌ಸಿಂಗ್ ಮತ್ತು ಮಾಜಿ ಕ್ರಿಕೆಟಿಗ ನವಜ್ಯೋತ್ ಸಿಂಗ್ ಅವರ ಪತ್ನಿ ನವ್‌ಜೋತ್ ಕೌರ್ ಸಿಧು, ನವೆಂಬರ್ 28ರಂದು ಕಾಂಗ್ರೆಸ್ ಪಕ್ಷಕ್ಕೆ ಸೇರ್ಪಡೆಗೊಂಡಿದ್ದಾರೆ. ‘ಕ್ಯಾಪ್ಟನ್’ ಅಮರೀಂದರ್ ಸಿಂಗ್, ಕಾಂಗ್ರೆಸ್‌ನ ಚುನಾವಣಾ ಪ್ರಚಾರದ ನೇತೃತ್ವ ವಹಿಸಿದ್ದಾರೆ. ಮಾಜಿ ಕೇಂದ್ರ ಸಚಿವ ಮನೀಶ್ ತಿವಾರಿಯವರನ್ನು ಪಕ್ಷದ ಹಿಂದೂ ಮುಖವಾಗಿ ಬಿಂಬಿಸಲು ಪ್ರಿಯಾಂಕಾ ಸೂಚಿಸಿದ್ದಾರೆ. ಕ್ಯಾಪ್ಟನ್ ಅಮರೀಂದರ್‌ಸಿಂಗ್ ಸಿಖ್ಖ್ ಮತಗಳನ್ನು ತಂದುಕೊಡಲಿದ್ದರೆ, ಅಲ್ಪಸಂಖ್ಯಾತ ಹಿಂದೂ ಮತಗಳನ್ನು ಮನೀಶ್ ತಿವಾರಿ ಕ್ರೋಢೀಕರಿಸಲಿದ್ದಾರೆ. ಆದರೆ ಇತ್ತೀಚಿನ ಸಮೀಕ್ಷೆಯೊಂದು ಕಾಂಗ್ರೆಸ್, ಆಮಿ ಆದ್ಮಿ ಪಕ್ಷ ಹಾಗೂ ಅಕಾಲಿಗಳಿಗೆ ಸಮಾನ ಅಂಕಗಳನ್ನು ನೀಡಿದೆ. ಆದರೆ ಕಾಂಗ್ರೆಸ್ ಮಾತ್ರ ಕ್ಯಾಪ್ಟನ್‌ರನ್ನು ಅತಿಯಾಗಿ ಅವಲಂಬಿಸಿದೆ. ಒಂದು ವೇಳೆ ಅವರು ಸೂಕ್ತ ಫಲಿತಾಂಶವನ್ನು ತಂದುಕೊಡದೆ ಇದ್ದಲ್ಲಿ, ಪಕ್ಷವು ತೀವ್ರ ಸಂಕಟಕ್ಕೆ ತುತ್ತಾಗಲಿದೆ.

 ಶರದ್ ಯಾದವ್‌ರ ಗೊಂದಲ

ನೋಟು ಅಮಾನ್ಯತೆಯ ಬಳಿಕ, ಅದರ ವಿರುದ್ಧ ರಾಜ್ಯಸಭೆಯಲ್ಲಿ ಅತ್ಯಂತ ಪರಿಣಾಮಕಾರಿ ಭಾಷಣ ಮಾಡಿದವರಲ್ಲೊಬ್ಬರೆಂದರೆ ಜೆಡಿಯು ನಾಯಕ ಶರದ್ ಯಾದವ್. ಅವರು ಈ ಕ್ರಮವನ್ನು ಟೀಕಿಸಿದರಲ್ಲದೆ, ಪ್ರಧಾನಿ ವಿರುದ್ಧವೂ ವಾಗ್ದಾಳಿ ನಡೆಸಿದರು. ಆದರೆ ಬಿಹಾರ ಮುಖ್ಯಮಂತ್ರಿ ನಿತೀಶ್ ಕುಮಾರ್ ಪ್ರಧಾನಿಯ ಈ ನಡೆಯನ್ನು ಬೆಂಬಲಿಸಲು ಆರಂಭಿಸಿದ ಬಳಿಕ, ಯಾದವ್ ಅವರಿಗೆ ಭಾವನೆಗಳನ್ನು ಹತ್ತಿಕ್ಕಲು ಸಾಧ್ಯವಾಗದೆ, ನಿತೀಶ್‌ರ ನಿಲುವನ್ನು ಕಟುವಾಗಿ ದೂರತೊಡಗಿದ್ದಾರೆ. ನೋಟು ಬ್ಯಾನ್ ಬಗ್ಗೆ ಯಾದವ್ ಇತ್ತೀಚೆಗೆ ಮಾತನಾಡಿದಾಗ, ಗಾಯದ ಮೇಲೆ ಉಪ್ಪು ಸವರಿದಂತೆ, ಅವರಿಗೆ ಸಚಿವ ಅರುಣ್ ಜೇಟ್ಲಿಯವರು ನಗದು ಅಮಾನ್ಯತೆಯ ಬಗ್ಗೆ ಏನನ್ನಾದರೂ ಹೇಳಬೇಕೆನಿಸಿದರೆ ಅದಕ್ಕಿಂತ ಮೊದಲು ನಿತೀಶ್‌ಕುಮಾರ್‌ರ ಅಭಿಪ್ರಾಯವನ್ನು ಪರಿಶೀಲಿಸುವಂತೆ ಹೇಳಿದ್ದರು. ತನ್ನನ್ನು ಇಕ್ಕಟ್ಟಿನಲ್ಲಿ ಸಿಲುಕಿಸಿದ್ದಕ್ಕಾಗಿ ಶರದ್ ಯಾದವ್ ಅವರು ನಿತೀಶ್ ಜೊತೆ ಮಾತಿನ ಸಮರಕ್ಕಿಳಿಯುವ ಸಾಧ್ಯತೆಯೂ ಇಲ್ಲದಿಲ್ಲ.
ಸಚಿವ ಶರ್ಮಾ ಪೇಚಾಟ
 ಇತ್ತೀಚೆಗೆ ನ್ಯೂಝಿಲ್ಯಾಂಡ್ ಪ್ರವಾಸೋದ್ಯಮ ಸಚಿವಾಲಯವು ಆಯೋಜಿಸಿದ ಪತ್ರಿಕಾಗೋಷ್ಠಿಯಲ್ಲಿ ಆ ದೇಶದ ಪ್ರಧಾನಿ ಜಾನ್ ಕಿ ಭಾಗವಹಿಸಿದ್ದರು. ಕಿವೀಸ್ ಪ್ರಧಾನಿಯನ್ನು ಸಚಿವ ಮಹೇಶ್ ಶರ್ಮಾ ಹೃತ್ಪೂರ್ವವಾಗಿ ಸ್ವಾಗತಿಸಿದರು. ಆದರೆ ಅವರನ್ನು ಪ್ರಧಾನಿ ಮ್ಯಾಕ್‌ಲಮ್ ಎಂದೇ ಕರೆದರು. ಅವರು ಬಾಯ್ತಪ್ಪಿ ಹಾಗೆ ಕರೆದರೆಂದು ಸುಮ್ಮಗಿರಬಹುದಾಗಿತ್ತು. ಆದರೆ ಅವರು, ‘‘ಪ್ರಧಾನಿ ಮ್ಯಾಕ್‌ಲಮ್ ಭಾರತಕ್ಕೆ ಬಂದಿರುವುದು ನರೇಂದ್ರ ಮೋದಿಜಿಯವರಿಗೆ ತುಂಬಾ ಸಂತಸವಾಗಿದೆ’’ ಎಂದು ಹೇಳಿದಾಗ ಅಲ್ಲಿದ್ದವರಿಗೆ ಕಸಿವಿಸಿಯಾಯಿತು. ಕೀಯವರಿಗೂ ಇದರಿಂದ ತುಂಬಾ ಮುಜುಗರವಾಯಿತು.
  ತದನಂತರ ಶರ್ಮಾ ಅವರು ತನ್ನ ಆಪ್ತರೊಬ್ಬರ ಬಳಿ, ತನಗೆ ಕೀ ಅವರ ಭಾರತ ಪ್ರವಾಸದ ಬಗ್ಗೆ ಸಮರ್ಪಕವಾದ ಮಾಹಿತಿ ದೊರೆತಿರಲಿಲ್ಲ ಎಂದು ಹೇಳಿಕೊಂಡಿದ್ದಾರೆ. ಆದರೆ ವಾಸ್ತವವೇನೆಂದರೆ ಶರ್ಮಾ, ತನ್ನ ಪ್ರಮಾದಗಳಿಂದಾಗಿಯೇ ಸುದ್ದಿಯಾಗುತ್ತಿದ್ದಾರೆ. ಅವರದನ್ನು ಪದೇ ಪದೇ ಎಸಗುತ್ತಲೇ ಇದ್ದಾರೆ.</p><h3>Varthabarati</h3><h2 id="ch25">‘ದಿಗಂಬರ’ದ ಹಸ್ತಪ್ರತಿ ಕಾಣುತ್ತಿಲ್ಲ!</h2><h3></h3><p>
ಚಿತ್ತಾಲರ ಕೊನೆಯ ಅಪ್ರಕಟಿತ ಕಾದಂಬರಿಯ ಹಸ್ತಪ್ರತಿ ಎಲ್ಲಿದೆ?
ಹಿಂಸೆಯ ಕಡಿವಾಣಕ್ಕೆ ಸಾಹಿತ್ಯ ಮತ್ತು ವಿಜ್ಞಾನ ಎರಡೂ ಅವಶ್ಯ ಎಂದು ಬಲವಾಗಿ ನಂಬಿಕೊಂಡು ಬಂದಿದ್ದ ಕನ್ನಡದ ಪ್ರಮುಖ ಸಾಹಿತಿಗಳಲ್ಲಿ ಉಂಬೈಯ ಯಶವಂತ ಚಿತ್ತಾಲರೂ ಒಬ್ಬರು. ಬಾಂದ್ರಾದ ಲೀಲಾವತಿ ಆಸ್ಪತ್ರೆಯಲ್ಲಿ ಅಲ್ಪಕಾಲದ ಅಸೌಖ್ಯದಿಂದ ಮಾರ್ಚ್ 22, 2014ರಂದು ಚಿತ್ತಾಲರು ನಮ್ಮನ್ನೆಲ್ಲ ಅಗಲಿದ್ದರು. ಈ ಘಟನೆ ನಡೆದು ಮೂರು ವರ್ಷವಾಗುತ್ತಾ ಬರುತ್ತಿದೆ.
ಯಶವಂತ ಚಿತ್ತಾಲರು 86ನೆ ವರ್ಷಕ್ಕೆ ಕಾಲಿರಿಸಿದಾಗ (ಆಗಸ್ಟ್ 3, 2013) ನಾವು ಕರ್ನಾಟಕ ಸಂಘದ ಪರವಾಗಿ ಅವರ ಬಾಂದ್ರಾದ ಮನೆಗೆ ತೆರಳಿ ಹುಟ್ಟುಹಬ್ಬದ ಶುಭಾಶಯವನ್ನು ಹೇಳಿ ಬಂದಿದ್ದೆವು. ಆ ದಿನ ಅವರ ಜೊತೆ ಬಹಳಷ್ಟು ಹೊತ್ತು ಮಾತನಾಡಿದ್ದೆವು. ಅವರ ಹೊಸ ‘ಲಬಸಾ’ ‘ಮುದಿತನದ ಭಯದ ಕುರಿತು’ ಕೇಳಿಸಿಕೊಂಡೆವು. ಅದೇ ರೀತಿ ಹೊಸ ಕಾದಂಬರಿ ದಿಗಂಬರ ಬಗ್ಗೆಯೂ ಚರ್ಚಿಸಿದ್ದೆವು. ವಾರ್ತಾ ಭಾರತಿಯ ಗೆಳೆಯ ಬಿ.ಎಂ. ಬಶೀರ್ ಅವರ ಕೋರಿಕೆಯಂತೆ ಸಾಪ್ತಾಹಿಕ ಭಾರತಿಗೆ (ಆಗಸ್ಟ್ 14, 2011) ಚಿತ್ತಾಲರ ದಿಗಂಬರ ಕಾದಂಬರಿಯ ಬಗ್ಗೆ ಆಗಲೇ ನಾನು ಚಿತ್ತಾಲರನ್ನು ಭೇಟಿಯಾಗಿ ಲೇಖನ ಬರೆದುದನ್ನು ಆ ಸಂದರ್ಭದಲ್ಲಿ ಮತ್ತೆ ನೆನಪಿಸಿಕೊಂಡು ಕಾದಂಬರಿಯ ಮುಂದಿನ ಬೆಳವಣಿಗೆ ಎಷ್ಟಾಗಿದೆ ಎನ್ನುವುದನ್ನೂ ಅಂದು ಚಿತ್ತಾಲರಲ್ಲಿ ವಿಚಾರಿಸಿದ್ದೆವು. ಆಗ ಚಿತ್ತಾಲರು ಹೇಳಿದ್ದ ಮಾತು ಹೀಗಿತ್ತು: ‘‘ಮೇ, 2010ರ ನಂತರ ತಾನು ಮನೆಯಿಂದ ಹೊರಗಡೆ ಹೋಗಿಲ್ಲ. ಕಳೆದ ಮೂರು ವರ್ಷಗಳಿಂದ ತಾನು ಮನೆಯೊಳಗಿದ್ದೇ ಸಾಹಿತ್ಯ ಕೃತಿ ರಚನೆಯಲ್ಲಿ ತೊಡಗಿಸಿಕೊಳ್ಳುತ್ತಿದ್ದೇನೆ. ತನ್ನ ಹೊಸ ಕಾದಂಬರಿ ‘ದಿಗಂಬರ’ ಸುಮಾರು 39 ಅಧ್ಯಾಯಗಳಷ್ಟು ಬರೆದಿರುವೆ. ಆದರೆ ಇನ್ನೂ ಸುಮಾರು 15-20 ಅಧ್ಯಾಯಗಳು ಬಾಕಿ ಇವೆ. ಮುಂದಿನ ಘಟನೆಗಳು ಹೊಳೆದ ತಕ್ಷಣ ಕಾದಂಬರಿ ಮುಂದುವರಿಸುವೆ. ಒಂದು ವೇಳೆ ಅದಕ್ಕಿಂತ ಮೊದಲು ನಾನಿಲ್ಲವಾದರೆ ಅರ್ಧದಷ್ಟು ಬರೆದಿರುವ ಈ ಕಾದಂಬರಿಯನ್ನು ಯಾರೂ ಪ್ರಕಟಮಾಡಬಾರದು ಎಂದಿರುವೆ ಎಂಬ ಮಾತನ್ನು ಹೇಳಿದ್ದರು. ಅದು ವಾರ್ತಾ ಭಾರತಿಯಲ್ಲೂ ಅವರ ನಿಧನದ ನಂತರ ಸಾಪ್ತಾಹಿಕ ಭಾರತಿಯ 30 ಮಾರ್ಚ್, 2014ರ ಸಂಚಿಕೆಯಲ್ಲಿ ‘‘ಮರೆಯಾದ ಚಿತ್ತಾಲರ ಜೊತೆಗಿನ ಕೆಲವು ನೆನಪುಗಳು’’ ಎಂಬ ಲೇಖನದಲ್ಲಿ ಬರೆದಿದ್ದೆ.
‘‘ಪ್ರಾಣಿಗಳು ಆಹಾರಕ್ಕಾಗಿ ಮತ್ತೊಂದನ್ನು ಕೊಲ್ಲುತ್ತವೆ. ಆದರೆ ಮನುಷ್ಯ ಇಂದು ಕೊಲ್ಲುವ ಸುಖಕ್ಕಾಗಿ ಕೊಲ್ಲುತ್ತಿದ್ದಾನೆ. ಮನುಷ್ಯ ಇಂದು ಕಡು ಭ್ರಷ್ಟನಾಗಿದ್ದಾನೆ’’ ಎಂದು ಕೊನೆಯ ದಿನಗಳಲ್ಲೂ ಅವರು ವಿಷಾದದಿಂದ ಹೇಳುತ್ತಿದ್ದರು. ಇದೇ ಸಮಯ ಸಾಹಿತ್ಯಕ್ಕೆ ಏನು ಸಾಧ್ಯವಿದೆಯೋ ಅದನ್ನು ಮಾತ್ರ ಮಾಡಬಹುದು. ಸಾಹಿತ್ಯಕ್ಕೆ ಏನು ಸಾಧ್ಯವಿಲ್ಲವೋ ಅದನ್ನು ಮಾಡಲು ಹೋಗಬಾರದು. ಭಾಷೆಗೆ ಎಲ್ಲವೂ ಸಾಧ್ಯವಿಲ್ಲ. ಸಾಧ್ಯವಿಲ್ಲದ್ದನ್ನು ಸಾಹಿತ್ಯದಿಂದ ನಿರೀಕ್ಷೆ ಮಾಡಬೇಡಿ. ಹಾಗಾಗಿ ಸಾಹಿತ್ಯ ಮಾಡಲಾಗದ್ದನ್ನು ವಿಜ್ಞಾನ ಮಾಡುತ್ತದೆ. ಇಂದು ಸಾಹಿತ್ಯ ಮತ್ತು ವಿಜ್ಞಾನ ಎರಡೂ ಬೇಕು. ಆವಾಗ ಹಿಂಸೆಗೆ ಸ್ವಲ್ಪಕಡಿವಾಣ ಬೀಳಬಹುದು ಎಂದು ಚಿತ್ತಾಲರು ನಮ್ಮ ಜೊತೆ ಹಂಚಿಕೊಂಡಿದ್ದರು ತಮ್ಮ ಕೊನೆಯ 2013ರ (ಆಗಸ್ಟ್ 3) ಹುಟ್ಟುಹಬ್ಬದ ದಿನ. ‘‘ದಿಗಂಬರ ಅಂದರೆ ಬದುಕಿನಲ್ಲಿ ಎಲ್ಲವನ್ನೂ ಪಡೆದ ನಂತರ ಆಸ್ತಿಪಾಸ್ತಿ ಸಂಪತ್ತು ಸಂಗ್ರಹ ಕೊನೆಗೆ ಎಲ್ಲ ಬಿಟ್ಟು ಕೊಡುವುದು, ನಗ್ನ ಆಗುವುದು. ಹದಿನಾಲ್ಕು ವರ್ಷದ ವನವಾಸವನ್ನು ನೆನಪಿಸುವ ದಂಪತಿ ಇಲ್ಲಿದ್ದಾರೆ. ದಿಗಂಬರದಲ್ಲಿ ಹೊಸತನ್ನು ಹೇಳಲು ಹೊರಟಿದ್ದೇನೆ.......ಇತ್ಯಾದಿ ಇತ್ಯಾದಿ’’ ಎಂದಿದ್ದರು ಚಿತ್ತಾಲರು.
ಬಾಂದ್ರಾದ ಬ್ಯಾಂಡ್ ಸ್ಟ್ಯಾಂಡಿನ ಬಂಡೆಗಳ ಎದುರು ತನ್ನ ಮನೆಯಲ್ಲಿ ಕನ್ನಡದ ಹೆಮ್ಮೆಯ ಕಾದಂಬರಿಕಾರ ಯಶವಂತ ಚಿತ್ತಾಲರು ಬಾಲ್ಕನಿಯಲ್ಲಿ ಕುಳಿತು ದಿಗಂಬರ ಕಾದಂಬರಿಯ ಕುರಿತಂತೆ ಮಾತನಾಡುತ್ತಿದ್ದರೆ ಅಂದು ನಾವು ಮೈಯೆಲ್ಲ ಕಿವಿಯಾಗಿ ಕೇಳುತ್ತಿದ್ದೆವು. ಚಿತ್ತಾಲರ ಮನೆಯಲ್ಲಿ ಯಾರಿಗೂ ಕನ್ನಡ ಬರುವುದಿಲ್ಲ. ಆದರೂ ಕಳೆದ ಮೂರೂವರೆ ದಶಕಗಳಿಂದ ಚಿತ್ತಾಲರ ಮನೆಗೆ ನಾನು ನೂರಾರು ಬಾರಿ ಹೋಗಿದ್ದೆ. ಅವರ ಮನೆಯವರ ಜೊತೆ ಚೆನ್ನಾಗಿ ಪರಿಚಯವಿದೆ. ಅವರ ಮೊಮ್ಮಗ ಅಭಿನಂದನ್ ಚಿಕ್ಕವನಿದ್ದಾಗ ನಾನು ಅವರ ಮನೆಗೆ ಹೋದಾಗಲೆಲ್ಲ ಅವನ ಜೊತೆ ಕ್ರಿಕೆಟ್ ಆಡುವಂತೆ ಒತ್ತಾಯಿಸುತ್ತಿದ್ದಾಗ ನಾನು ಅವನಿಗೆ ಬೌಲಿಂಗ್ ಮಾಡುತ್ತಿದ್ದೆ. ಈಗ ಅವನು ಎಂ.ಬಿ.ಬಿ.ಎಸ್. ಓದುತ್ತಿದ್ದಾನೆ.
ಚಿತ್ತಾಲರ ನಿಧನದ ಬಹಳ ದಿನಗಳ ನಂತರ ಕಳೆದ ರವಿವಾರದಂದು ಅವರ ಮನೆಗೆ ಭೇಟಿ ನೀಡಿದೆ. ಫೋನ್ ಮಾಡಿ ಚಿತ್ತಾಲರ ಮನೆಯವರಿಗೆ ಬರುತ್ತೇನೆ ಎಂದಿದ್ದೆ. ನಾವು ದಂಪತಿ ವಿವಾಹದ ಬಳಿಕ ಚಿತ್ತಾಲರ ಮನೆಗೊಮ್ಮೆ ಹೋಗಿದ್ದಾಗ ನನ್ನ ಪತ್ನಿ ಜಯಲಕ್ಷ್ಮ್ಮೀಗೆ ‘ದಣಪೆಯಾಚೆಯ ಓಣಿ’ಯ ಜೊತೆಗೆ ಅವರ ‘ಲಬಸಾ’ ಕೃತಿಯನ್ನು ನೀಡಿ ‘ಓದಬೇಕು ನೀವು’ ಎಂದು ಹೇಳಿದ್ದರು. ಚಿತ್ತಾಲರ ಮನೆಯವರಿಗೆ ಕನ್ನಡ ಬಾರದೇ ಇರುವುದರಿಂದ ಮತ್ತು ಅವರ ಜೊತೆ ಎಂದಿಗೂ ನಾನು ಸಾಹಿತ್ಯದ ಚರ್ಚೆ ಮಾಡದೇ ಇರುವುದರಿಂದ ಚಿತ್ತಾಲರ ನಿಧನದ ನಂತರ ಅಲ್ಲಿಗೆ ಹೋಗೋದಕ್ಕೆ ಸ್ವಲ್ಪಸಂಕೋಚವೂ ಆಗಿತ್ತು. ಜೊತೆಗೆ ಅವರ ಮನೆಗೆ ಹೋಗುವ ಪ್ರಸಂಗವೂ ಬಂದಿರಲಿಲ್ಲ. ಚಿತ್ತಾಲರ ನಿಧನದ 32 ತಿಂಗಳ ನಂತರ ಮೊನ್ನೆ ರವಿವಾರ ಮತ್ತೆ ಬ್ಯಾಂಡ್‌ಸ್ಟ್ಯಾಂಡ್‌ನ ಅವರ ಮನೆಗೆ ನಾವು ದಂಪತಿ ಹೋದೆವು. ನನಗೆ ಮುಖ್ಯವಾಗಿ ಚಿತ್ತಾಲರ ಪತ್ರಗಳ ಫೈಲುಗಳೆಲ್ಲ ಏನಾದವು? ಹಾಗೂ ಅವರ ಕೊನೆಯ ಕಾದಂಬರಿ ‘ದಿಗಂಬರ’ದ ಕುರಿತು ವಿಚಾರಿಸಬೇಕಿತ್ತು. ಯಾರಾದರೂ ಪ್ರಕಾಶಕರು ಮುಂದೆ ಬಂದರೋ ಕೇಳಬೇಕಿತ್ತು. ಅದರ ಹಸ್ತಪ್ರತಿಯನ್ನು ಕಾಣಬೇಕಿತ್ತು. ಯಾಕೆಂದರೆ ‘‘ದಿಗಂಬರ ಪೂರ್ಣಗೊಳ್ಳದಿದ್ದರೆ ಪ್ರಕಟಿಸಬಾರದು’’ ಎಂದು ಚಿತ್ತಾಲರು ಅಂದು ಹೇಳಿದ್ದ ಮಾತು ನಾನು ಮರೆತಿರಲಿಲ್ಲ..............
ಬ್ಯಾಂಡ್‌ಸ್ಟ್ಯಾಂಡ್‌ನಲ್ಲಿ ರಿಕ್ಷಾ ಇಳಿದಾಗ ಹಳೆಯದೆಲ್ಲ ನೆನಪಾಗುತ್ತಿತ್ತು. ಆ ದಿನಗಳಲ್ಲಿ ಚಿತ್ತಾಲರ ಮನೆಯ ಬಾಲ್ಕನಿಯಲ್ಲಿ ಕುಳಿತಾಗ ಬ್ಯಾಂಡ್‌ಸ್ಟ್ಯಾಂಡ್ ಬೀಚ್‌ನ ಆ ರಮಣೀಯ ದೃಶ್ಯದತ್ತಲೇ ಆಗಾಗ ನಮ್ಮ ಗಮನ ಹೋಗುತ್ತಿತ್ತು. ಚಿತ್ತಾಲರು ಗಂಭೀರವಾಗಿಯೇ ಅಂದು ತಮ್ಮ ಬರಹಗಳನ್ನು ಓದುತ್ತಿದ್ದರು........
 ನಾವು ಬರುತ್ತೇವೆ ಎಂದು ಮೊದಲೇ ತಿಳಿಸಿದ್ದರಿಂದ ಚಿತ್ತಾಲರ ಪುತ್ರ ರವೀಂದ್ರ, ಸೊಸೆ, ಮೊಮ್ಮಗ ಅಭಿನಂದನ್ ಹಾಗೂ ಚಿತ್ತಾಲರ ಪತ್ನಿ ಮಾಲತಿ ಚಿತ್ತಾಲ ಎಲ್ಲರೂ ಸಂಜೆಗೆ ನಮ್ಮ ದಾರಿ ಕಾಯುತ್ತಿದ್ದರು.
 ಚೊಕ್ಕವಾಗಿ ಜೋಡಿಸಿಟ್ಟ ಚಿತ್ತಾಲರ ಕಾದಂಬರಿಗಳ ಕಪಾಟನ್ನು ಪುತ್ರ ರವೀಂದ್ರ ದಂಪತಿ ತೋರಿಸುತ್ತಾ, ಚಿತ್ತಾಲರ ಬೆರಳಚ್ಚುಗಳು ಇನ್ನೂ ಆ ಪುಸ್ತಕಗಳ ಮೇಲೆ ಹಾಗೇನೇ ಇವೆ ಎಂದರು.
ಚಿತ್ತಾಲರು ತಮ್ಮ ಅನೇಕ ಕೃತಿಗಳ ಮೊದಲ ಮುದ್ರಣವನ್ನು ನನಗೆ ಕೊಡುತ್ತಿದ್ದರು. ಈಗ ಅವೆಲ್ಲಾ ಐದು ಮುದ್ರಣ, ಏಳು ಮುದ್ರಣ, ಒಂಭತ್ತು ಮುದ್ರಣಗಳನ್ನು ಕಂಡಿವೆ. ಅವರ ಎಲ್ಲಾ ಪುಸ್ತಕಗಳನ್ನು ಪುತ್ರ ರವೀಂದ್ರರು ಅಚ್ಚುಕಟ್ಟಾಗಿ ಜೋಡಿಸಿದ್ದರು. ‘‘ಅಪ್ಪನಿಗೆ ಪುಸ್ತಕಗಳನ್ನು ಬಹಳ ನೀಟಾಗಿ ಇರಿಸಬೇಕು. ಕೈಯಲ್ಲಿ ಹಿಡಿಯುವಾಗಲೂ ಏನಾದರೂ ಬಗ್ಗಿಸಿದರೆ ಸಿಟ್ಟಾಗುತ್ತಿದ್ದರು’’ ಎಂದು ತಮ್ಮ ತಂದೆಯ ಶಿಸ್ತನ್ನು ರವೀಂದ್ರರು ನೆನಪಿಸಿಕೊಂಡರು. ಚಿತ್ತಾಲರ ಈ ತನಕದ ಎಲ್ಲಾ ಕೃತಿಗಳ ಹೆಸರನ್ನೂ, ಇಸವಿ ಇತ್ಯಾದಿಗಳನ್ನು ರವೀಂದ್ರರು ಹಸನ್ಮುಖರಾಗಿ ನನಗೆ ಒದಗಿಸಿದರು.
  ಚಹ, ತಿಂಡಿಯ ನಂತರ ನಾನು ಮುಖ್ಯವಾದ ವಿಷಯಕ್ಕೆ ಬಂದೆ. ಅಪ್ರಕಟಿತ ‘ದಿಗಂಬರ’ದ ಹಸ್ತಪ್ರತಿ ಎಲ್ಲಿದೆ? ಯಾರಾದರೂ ಪ್ರಕಾಶಕರು ಅದನ್ನು ಪ್ರಕಟಿಸಲು ಕೇಳಿರುವರಾ....? ಇತ್ಯಾದಿ ವಿಚಾರಿಸಿದೆ.
ಆಗಲೇ ಆಶ್ಚರ್ಯಕರ ಸಂಗತಿ ತಿಳಿದು ಬಂದದ್ದು -ಚಿತ್ತಾಲರ ದಿಗಂಬರ ಕಾದಂಬರಿಯ ಹಸ್ತಪ್ರತಿ ಈವಾಗ ಮನೆಯವರಿಗೆ ಸಿಗುತ್ತಿಲ್ಲವಂತೆ! ಅರೆ! ಚಿತ್ತಾಲರ ನಿಧನವಾಗಿ ಎರಡೂವರೆ ವರ್ಷಕ್ಕೂ ಹೆಚ್ಚಾಗಿದೆ. ಮನೆಯಲ್ಲಿದ್ದ ಹಸ್ತಪ್ರತಿಯು ಸಿಗುತ್ತಿಲ್ಲವೆಂದರೆ...? ‘‘ಎಲ್ಲಾ ಹುಡುಕಿದೆವು, ಎಲ್ಲೂ ಸಿಗ್ತಾ ಇಲ್ಲ. ಅದೇ ನಮಗೆ ಆಶ್ಚರ್ಯ’’ ಎಂದರು ಪುತ್ರ ರವೀಂದ್ರ ದಂಪತಿ. ಅವರಿಗೆ ಓದಲೂ ಬರೋದಿಲ್ಲ ಬೇರೆ. ಮನೆಗೆ ಬಂದವರಲ್ಲಿ ಯಾರಾದರೂ ಒಯ್ದಿರಬಹುದೇ? (ಒಬ್ಬರು ಓದಿ ವಾಪಾಸ್ ಕೊಟ್ಟಿದ್ರಂತೆ.)
ಚಿತ್ತಾಲರು ನನಗೆ ಆ ದಿನಗಳಲ್ಲಿ ಪ್ರತೀಬಾರಿ ಅವರನ್ನು ಭೇಟಿಯಾದಾಗ ಲೆಲ್ಲಾ ಅವರಿಗೆ ಬಂದಿರುವ ಪತ್ರಗಳ ಫೈಲುಗಳನ್ನು ತಂದು ತೋರಿಸು ತ್ತಿದ್ದರು. ಅವುಗಳಿಗೆ ಆಯಾಯ ವರ್ಷವನ್ನು ನಮೂದಿಸಿದ ಲೇಬಲ್ ಅಂಟಿಸಿರುತ್ತಿತ್ತು. ಇದು 1995ರ ಫೈಲು, ಇದು 2004ರ ಫೈಲು..... ಹೀಗೆಲ್ಲಾ ಇರುತ್ತಿತ್ತು. ಈ ಫೈಲುಗಳಲ್ಲಿ ನನಗೆ ಪ್ರಖ್ಯಾತ ಸಾಹಿತಿಗಳ ಪತ್ರಗಳು, ಹಸ್ತಾಕ್ಷರವನ್ನು ನೋಡುವ ಭಾಗ್ಯ ಲಭಿಸುತ್ತಿತ್ತು. ಪ್ರತಿ ಸಲ ಅವರ ಮನೆಗೆ ಹೋದಾಗ ನಾನು ಕುತೂಹಲದಿಂದ ಅವುಗಳತ್ತ ಕಣ್ಣಾಡಿಸುತ್ತಿದ್ದೆ.
ಆದರೆ, ಮೊನ್ನೆ ‘‘ಅವರ ಯಾವ ಫೈಲುಗಳೂ ಈಗ ಇಲ್ಲವಲ್ಲ, ಏನೂ ಸಿಗ್ತಾ ಇಲ್ಲ’’ ಎಂಬ ಉತ್ತರ ಮತ್ತೆ ಬಂತು. ನನಗೆ ಮತ್ತಷ್ಟು ಆಶ್ಚರ್ಯದ ಜೊತೆಗೆ ಸ್ವಲ್ಪ ಬೇಸರ ಕೂಡಾ ಆಯಿತು. ‘ದಿಗಂಬರ’ದ ಹಸ್ತಪ್ರತಿ ಓದಲು ಒಯ್ದವರು ಒಬ್ಬರು ಮತ್ತೆ ಹಿಂತಿರುಗಿಸಿದ್ದಾಗಿಯೂ ಹೇಳುತ್ತಾರೆ. ಆದರೆ ಈಗ ಚಿತ್ತಾಲರ ‘ದಿಗಂಬರ’ ಕಾದಂಬರಿಯ 39ರಷ್ಟು ಅಧ್ಯಾಯಗಳಿರುವ ಆ ಹಸ್ತಪ್ರತಿಗಳ ಬುಕ್ ಎಲ್ಲಿ ಹೋಯಿತು? ಅವರ ಪತ್ರಗಳ ಫೈಲುಗಳು ಎಲ್ಲಿವೆ....? ಅಷ್ಟೊಂದು ಪತ್ರಗಳಿದ್ದ ಫೈಲುಗಳಿಲ್ಲ ಅಂದರೆ.....!
 ನಾವು ಸಾಕಷ್ಟು ಎಲ್ಲಾ ಕಡೆ ಮನೆಯೊಳಗೆೆ ಹುಡುಕಿದ್ದೇವೆ, ಸಿಗುತ್ತಿಲ್ಲ ಎಂದರು ಮನೆಯವರು. ಆದರೂ ನಾನು ಮತ್ತೊಮ್ಮೆ ಹುಡುಕಿ ಸಿಗಬಹುದು ಎಲ್ಲಾದರೂ ಎಂಬ ಆಶಾವಾದ ವ್ಯಕ್ತಪಡಿಸಿದೆ.
ಕಾದಂಬರಿ ಪೂರ್ಣಗೊಳ್ಳದಿದ್ದರೆ ಪ್ರಕಟ ಮಾಡಬಾರದು ಎಂದು ಚಿತ್ತಾಲರು ತಮ್ಮ 2013ರ ಕೊನೆಯ ಹುಟ್ಟುಹಬ್ಬದಂದು ದಿಗಂಬರದ ಬಗ್ಗೆ ಹೇಳಿದ್ದ ಆ ಮಾತು ನೆನಪಾಗುತ್ತಿತ್ತು. ದಿಗಂಬರನ ಶಿಲ್ಪವೊಂದರ ನಿರೀಕ್ಷೆಯಲ್ಲಿ ಕಾಯುತ್ತಿದ್ದ ಕನ್ನಡ ಸಾಹಿತ್ಯಲೋಕಕ್ಕೆ ಆ ಶಿಲ್ಪಅರಳದೆ ಕಣ್ಣುಮುಚ್ಚಿದಾಗ ತೀವ್ರ ನೋವಾಗಿತ್ತು. ಈಗ ಬರೆದಷ್ಟು ಪುಟಗಳೂ ಸಿಗುತ್ತಿಲ್ಲವೆಂದರೆ.... ಇನ್ನಷ್ಟು ನೋವಾಗಿದೆ. ಆದರೂ ಕನ್ನಡ ಸಾಹಿತ್ಯ ಲೋಕ ದಿಗಂಬರದ ಬರೆದಷ್ಟು ಪುಟಗಳ ಮುದ್ರಣವನ್ನು ಕುತೂಹಲದಿಂದ ಕಾಯುತ್ತಿದೆ ಎಂದು ಆವತ್ತೇ ಬರೆದಿದ್ದೆ. ಮತ್ತೊಮ್ಮೆ ಬರುತ್ತೇವೆ ಹಸ್ತಪ್ರತಿ ಕಾಣಲು. ಹುಡುಕಿ, ಸಿಗಬಹುದು ಎಂಬ ಆಶಾವಾದದೊಂದಿಗೆ ನಾವು ದಂಪತಿ ಅವರ ಮನೆಯಿಂದ ನಿರ್ಗಮಿಸಿದೆವು. ಹೊರಗಡೆ ಬ್ಯಾಂಡ್ ಸ್ಟ್ಯಾಂಡ್‌ನ ಬಂಡೆಗಲ್ಲುಗಳ ಬೀಚ್‌ನ್ನು ಸ್ವಲ್ಪಹೊತ್ತು ವೀಕ್ಷಿಸುತ್ತಾ ನಿಂತೆವು. ದಿಗಂಬರದ ಹಸ್ತಪ್ರತಿ ಸಿಗದೆ ಚಿತ್ತಾಲರ ಮನೆಯವರೂ ತೀವ್ರ ಬೇಸರ ವ್ಯಕ್ತಪಡಿಸಿದ್ದರು. ಯಶವಂತ ಚಿತ್ತಾಲರು ಅದೆಷ್ಟೋ ಸಲ ಬ್ಯಾಂಡ್‌ಸ್ಟ್ಯಾಂಡ್ ಬೀಚ್‌ನ ಒಂದು ತೀರದಿಂದ ಇನ್ನೊಂದು ತೀರದ ತನಕ ನನ್ನ ಜೊತೆ ಸುತ್ತಾಡುತ್ತಾ ಸಾಹಿತ್ಯದ ಮಾತುಗಳನ್ನಾಡುತ್ತಿದ್ದ ಆ ಸುದಿನಗಳೆಲ್ಲಾ ಮತ್ತೆ ಮತ್ತೆ ನೆನಪಾಗಿದ್ದನ್ನು ನನ್ನ ಪತ್ನಿಯ ಬಳಿ ಹಂಚಿಕೊಂಡೆ. ದಿಗಂಬರದ ಹಸ್ತಪ್ರತಿ ಸಿಗಲಿ, ಮತ್ತೊಮ್ಮೆ ಈ ಕಡೆ ಬರೋಣ ಎಂದು ಹೇಳುತ್ತಾ ಆಟೋ ಹಿಡಿದೆವು.
2007ರಲ್ಲಿ ಚಿತ್ತಾಲರ ಒಂದು ಕಥಾಸಂಕಲನ ಬಂದಿತ್ತು- ‘ಪುಟ್ಟನ ಹೆಜ್ಜೆ ಕಾಣೋದಿಲ್ಲಾ’ ಅಂತ. ‘ಈಗ ದಿಗಂಬರ’ದ ಹಸ್ತಪ್ರತಿ ಕೂಡಾ ಕಾಣೋದಿಲ್ಲವಲ್ಲಾ ....
 * * *ನಗರಪಾಲಿಕೆ ಚುನಾವಣೆ ಸೈಡ್ ಇಫೆಕ್ಟ್‌ಗಳು
 ಮಹಾರಾಷ್ಟ್ರದ ನಗರಪಾಲಿಕೆ ಚುನಾವಣೆಗಳಲ್ಲಿ ಪರಾಜಯದ ನಂತರ ಕಾಂಗ್ರೆಸ್ ನೇತಾರರು ಈಗ ತಮ್ಮೆಳಗೆ ಕಚ್ಚಾಟಕ್ಕೆ ಇಳಿದಿದ್ದಾರೆ. ಪಕ್ಷದ ಹಿರಿಯ ನಾಯಕರು ರಾಜ್ಯ ಕಾಂಗ್ರೆಸನ್ನು ಸೋಲಿಗಾಗಿ ಜವಾಬ್ಧಾರಿಯಾಗಿಸಿದ್ದಾರೆ. ಯಾಕೆಂದರೆ ಒಂದು ವೇಳೆ ಎನ್‌ಸಿಪಿ ಜೊತೆಗೆ ಹೊಂದಾಣಿಕೆ ಮಾಡಿಕೊಂಡಿದ್ದಿದ್ದರೆ ಈ ಸೋಲು ಕಾಂಗ್ರೆಸ್‌ಗೆ ಬರುತ್ತಿರಲಿಲ್ಲವಂತೆ. ಕಾಂಗ್ರೆಸ್ ಕಾರ್ಯಾವಧಿಯಲ್ಲಿ ಮುಖ್ಯಮಂತ್ರಿ ಸ್ಥಾನಕ್ಕೆ ಸ್ಪರ್ಧಿಯಾಗಿದ್ದ ಅಹ್ಮದ್‌ನಗರದ ವರಿಷ್ಠ ನಾಯಕ ಬಾಳಾಸಾಹೇಬ ಥೊರಾತ್ ಅವರು ಪ್ರತಿಕ್ರಿಯಿಸುತ್ತಾ ‘‘ಶಿರ್ಡಿ ನಗರಪಾಲಿಕೆಯ ಹೊರತು ಅಹ್ಮದ್‌ನಗರದ ಆರು ನಗರಪಾಲಿಕೆಗಳಲ್ಲಿ ಕಾಂಗ್ರೆಸ್ ಸೋತಿದೆ. ಕಾಂಗ್ರೆಸ್‌ಗೆ ಸ್ಪರ್ಧೆ ನೀಡಿದ್ದ ಎನ್‌ಸಿಪಿಯ ಸ್ಥಿತಿ ಇನ್ನಷ್ಟು ಕೆಟ್ಟದಾಗಿದೆ.’’ ಸದ್ಯ ರಾಜಕೀಯರಂಗದಲ್ಲಿ ರಾಧಾಕೃಷ್ಣ ವಿಖೇ ಪಾಟೀಲ್ ಬಣದ ಜೊತೆ ಇವರ ಬಣಕ್ಕೆ ಸಂಘರ್ಷ ನಡೆಯುತ್ತಿದೆ.
ಮಹಾರಾಷ್ಟ್ರ ಕಾಂಗ್ರೆಸ್ ಅಧ್ಯಕ್ಷ ಅಶೋಕ್ ಚವ್ಹಾಣ್ ಅವರ ನೇತೃತ್ವ ಈ ಬಾರಿ ಎನ್‌ಸಿಪಿ ಜೊತೆ ಹೊಂದಾಣಿಕೆ ನಿರಾಕರಿಸಿತ್ತು. ಈ ಬಗ್ಗೆ ಮೊದಲಿಗೆ ಧ್ವನಿ ಎತ್ತಿದವರು ನಾರಾಯಣ ರಾಣೆ. ಆದರೆ ಮಾಜಿ ಮುಖ್ಯಮಂತ್ರಿಗಳಾದ ಅಶೋಕ್ ಚವ್ಹಾಣ್ ಮತ್ತು ಪ್ರಥ್ವಿರಾಜ್ ಚವ್ಹಾಣ್ ಅವರು ಈ ಬಗ್ಗೆ ಪ್ರತಿಕ್ರಿಯಿಸಲು ನಿರಾಕರಿಸಿದ್ದರು. ಇದೀಗ ರಾಣೆ ಅವರ ಧ್ವನಿಗೆ ಥೊರಾತ್ ಕೂಡಾ ಧ್ವನಿ ಸೇರಿಸಿದ್ದರಿಂದ ಕಾಂಗ್ರೆಸ್ ಮುಖ್ಯಸ್ಥರಿಗೆ ಪಜೀತಿ ಉಂಟಾಗಿದೆ.</p><h3>Varthabarati</h3><h2 id="ch26">ಮತ್ತೆ ಬಂದಿದೆ ಕಸಾಪ ಸಮ್ಮೇಳನ</h2><h3></h3><p>
ಮತ್ತೆ ಅಖಿಲ ಭಾರತ ಕನ್ನಡ ಸಾಹಿತ್ಯ ಸಮ್ಮೇಳನ ಮರಳಿ ಬಂದಿದೆ. ಕನ್ನಡ ಸಾಹಿತ್ಯ ಪರಿಷತ್ತಿಗೆ ಪ್ರತಿಷ್ಠೆಯಾಗಿರುವ ಸಮಾರಂಭ ಇದು. ನಾಡಿನ ಬೇರೆ ಬೇರೆ ಕಡೆ ಇದೇ ಮಾದರಿಯ ಜಿಲ್ಲಾ ಮಟ್ಟದ, ತಾಲೂಕು ಮಟ್ಟದ ಇಂತಹ ಸಮ್ಮೇಳನಗಳನ್ನು ಕನ್ನಡ ಸಾಹಿತ್ಯ ಪರಿಷತ್ತು ನಡೆಸುತ್ತವೆ. ಅವು ಅಖಿಲ ಭಾರತ ಮಟ್ಟದ ಸಾಹಿತ್ಯ ಸಮ್ಮೇಳನಗಳ ಪುಟ್ಟ ಮಾದರಿಯಂತೆಯೋ ಅಣಕದಂತೆಯೋ ಇರುತ್ತವೆ. ಇನ್ನು ಹೋಬಳಿ ಮಟ್ಟದ ಸಮ್ಮೇಳನಗಳೂ ಆರಂಭವಾಗಿವೆ. ಪ್ರಾಯಶ ಕೆಲವೇ ವರ್ಷಗಳಲ್ಲಿ ಗ್ರಾಮ ಮಟ್ಟದ ಸಮ್ಮೇಳನಗಳು ನಡೆಯಬಹುದು.

ದೇಶದಲ್ಲಿ, ರಾಜ್ಯದಲ್ಲಿ ಎಲ್ಲೆಂದರಲ್ಲಿ ಎಲ್ಲವೂ ಉರುಳುರುಳಿ ಮರಳಿ ಬರುತ್ತಿರುವಾಗ ಇದನ್ನೂ ಒಂದು ಅಂತಹದೇ ಘಟನೆಯೆಂದು ಜನರು ತಿಳಿಯುತ್ತಾರೆ. ಅದಕ್ಕಿಂತ ಹೆಚ್ಚಿನ ಕುತೂಹಲ, ಉತ್ಸಾಹ ಕಾಣುವುದಿಲ್ಲ. ಮುದ್ರಣ ಮತ್ತು ವಿದ್ಯುನ್ಮಾನ ಮಾಧ್ಯಮಗಳು ತಮ್ಮ ಟಿಆರ್‌ಪಿ ದರವನ್ನು ಹೆಚ್ಚಿಸಿಕೊಳ್ಳುವುದಕ್ಕಾಗಿ ಸಾಂದರ್ಭಿಕವಾಗಿ ಸಾಹಿತ್ಯದ ಕುರಿತು ಒಂದು ರೀತಿಯ ಅಮಲನ್ನು ಸೃಷ್ಟಿಸಲು ಪ್ರಯತ್ನಿಸುತ್ತವೆಯಾದರೂ ಶ್ರೀಸಾಮಾನ್ಯ ಅದನ್ನು ಅರ್ಥ ಮಾಡಿಕೊಂಡವರಂತೆ ಸುಮ್ಮನಿರುತ್ತಾನೆ. ಎಷ್ಟೇ ಕೃತಕ ಉತ್ಸಾಹವನ್ನು ಸೃಷ್ಟಿಸಿದರೂ ಇಂತಹದೊಂದು ಸಮಾರಂಭವು ಕೊನೆಗೂ ಪರಿಷತ್ತಿನ ವೆಚ್ಚದಲ್ಲಿ ಭಾಗವಹಿಸಿದವರಿಗೆ ಮಾತ್ರ ‘ಅರ್ಥ’ ಪೂರ್ಣವೆನಿಸುತ್ತದೆ.
ಮೊದಲೆಲ್ಲ ಎಲ್ಲೇ ಸಮ್ಮೇಳನಗಳು ನಡೆಯಲಿ, ದೂರದೂರುಗಳಿಂದ ಕನ್ನಡಾಭಿಮಾನಿಗಳು, ಸಾಹಿತ್ಯಾಭಿಮಾನಿಗಳು ತಮ್ಮದೇ ವೆಚ್ಚದಲ್ಲಿ ಭಾಗವಹಿಸಿ ಧನ್ಯತೆಯನ್ನು ಪಡೆಯುತ್ತಿದ್ದರು. ಅದಕ್ಕೆ ಹಲವಾರು ಕಾರಣಗಳಿದ್ದವು. ಕನ್ನಡದ ಒಂದು ಪ್ರದೇಶವನ್ನು ಒಮ್ಮೆಯಾದರೂ ಕಾಣುವ ಹಂಬಲ; ಸಾಹಿತ್ಯ ಸಮ್ಮೇಳನಗಳಲ್ಲಿ ಹಿರಿಯ ಸಾಹಿತಿಗಳನ್ನು ಕಾಣುವ, ಕೇಳುವ, ಅವಕಾಶ; ಪುಸ್ತಕ ಪ್ರದರ್ಶನ-ಮಾರಾಟದಂತಹ ವ್ಯವಸ್ಥೆಗಳಲ್ಲಿ ಸ್ವಲ್ಪ ಮಟ್ಟಿನ ರಿಯಾಯಿತಿಯೊಂದಿಗೆ ಬೇಕಾದಷ್ಟು ಪುಸ್ತಕಗಳನ್ನು ಕೊಳ್ಳಬಹುದಾದ ಅನುಕೂಲ; ಅನೇಕ ಸ್ನೇಹಿತರನ್ನು ಸಂಧಿಸುವ, ಮತ್ತು ಹೊಸ ಸ್ನೇಹಿತರನ್ನು ಪಡೆಯುವ ಸಂದರ್ಭ; ಹೀಗೆ ಅದೊಂದು ರೀತಿಯ ವಿಶಿಷ್ಟ ಜನಮನದ ವೇದಿಕೆಯಾಗುತ್ತಿತ್ತು. ನವೋದಯದ ತಲೆಮಾರಿನಲ್ಲಿ ಬರಹದ ಕುರಿತು ಶ್ರೀಸಾಮಾನ್ಯರಲ್ಲೂ ಅಪೂರ್ವವಾದ ಅರಿವಿದ್ದುದರಿಂದ, ಸಾಹಿತಿಗಳ ಕುರಿತು ಪೂಜ್ಯತೆ, ಅಕಲಂಕಿತ ಗೌರವ ಇದ್ದುದರಿಂದ ಮತ್ತು ಸಾಹಿತಿಗಳು ತಮ್ಮ ಬರಹದ ಮೂಲಕವೇ ಪ್ರಸಿದ್ಧರಾಗುತ್ತಿದ್ದುದರಿಂದ ಹಾಗೂ -ಇಂದು ತಿರುಗಿ ನೋಡುವಾಗ ಗಮನಿಸಬಹುದಾದ ಇನ್ನೊಂದು ಅಂಶವಾದ-ಆ ಕಾಲದಲ್ಲಿ ಬರಹಕ್ಕಿಂತ ಭಿನ್ನವಾದ ಅಂದರೆ ಇಂದು ನಾವು ಕಾಣುವ ಮಾಹಿತಿ ತಂತ್ರಜ್ಞಾನದ ಕಿಟಕಿಗಳು ಇಲ್ಲದಿದ್ದುದರಿಂದ, ಬದುಕು ಸರಳವಾಗಿದ್ದು ಇಂದಿನಷ್ಟು ಸಂಕೀರ್ಣವಾಗಿಲ್ಲದಿದ್ದುದರಿಂದ, ಬರಹದ ಪ್ರಪಂಚವು ಒಂದು ಪವಾಡದಂತಹ ವಿದ್ಯಮಾನವಾಗಿ ಅದರ ವೈಭವೀಕರಣವೂ ಒಂದು ಮಹತ್ವದ ಆಚರಣೆಯೆನಿಸುತ್ತಿತ್ತು.
ಸಮ್ಮೇಳನದ ಅಧ್ಯಕ್ಷ ಸ್ಥಾನವು ಇಂದ್ರ ಪದವಿಯಂತೆ ಒಂದು ಶ್ರೇಷ್ಠ ಸಾಧನೆಯ ಹೆಗ್ಗುರುತಾಗಿತ್ತು. ಅಲ್ಲಿನ ಗೋಷ್ಠಿಗಳಲ್ಲಿ ಭಾಗವಹಿಸುವುದೆಂದರೆ ಪರಿಚಯದ, ಪ್ರಭಾವದ ಕಣವಾಗಿ ರಲಿಲ್ಲ; ಬದಲಾಗಿ ಸಾಹಿತ್ಯದಲ್ಲಿನ ದುಡಿಮೆಯ, ಪ್ರತಿಭೆಯ, ಪಾಂಡಿತ್ಯದ ಏರುಮೆಟ್ಟಿಸಲಿನ ಹೆಜ್ಜೆಗಳಾಗಿದ್ದವು. ಅವುಗಳಿಗೆ ಯಾವುದೇ ಪ್ರಾದೇಶಿಕ, ಜಾತೀಯ, ಧಾರ್ಮಿಕ ಮಾನದಂಡಗಳು, ಮೌಲ್ಯಮಾಪನಗಳು ಇರಲಿಲ್ಲ. ಈ ಕಾರಣಕ್ಕಾಗಿ ಪ್ರತೀ ಸಮ್ಮೇಳನವೂ ಒಂದು ಐತಿಹಾಸಿಕ ಘಟನೆಯಾಗಿತ್ತು. ಅಖಿಲ ಭಾರತವೆಂದರೂ ಸಮ್ಮೇಳನಗಳಲ್ಲಿ ಆಯಾಯ ಊರುಗಳ ಜನರಷ್ಟೇ ಭಾಗವಹಿಸುತ್ತಿದ್ದಾರೆಂಬ ಅಂಶವನ್ನು ಗಮನಿಸಬಹುದು. ಶಿಕ್ಷಕರು ತಮಗೆ ದಕ್ಕುವ ರಿಯಾಯಿತಿ (ಮತ್ತು ಕೆಲವರಾದರೂ ಪಾಠ ತಪ್ಪಿಸಿಕೊಳ್ಳುವ ಶೈಕ್ಷಣಿಕ ಮಹಾನ್ ಉದ್ದೇಶದಿಂದ) ಭಾಗವಹಿಸುತ್ತಾರೆ. ಈಚೀಚಿಗೆ ಸಾಹಿತ್ಯ ಸಮ್ಮೇಳನಗಳಲ್ಲಿ ರಾಜಕಾರಣಿಗಳ ಸಮೂಹವೇ ವಿಜೃಂಭಿಸುವುದನ್ನು ಕಾಣಬಹುದು.
ಸರಕಾರವು ಭಾರೀ ಧನಸಹಾಯವನ್ನು ನೀಡುವುದರಿಂದ ಅವರನ್ನು ಬೇಡವೆನ್ನಲೂ ಸಾಧ್ಯವಿಲ್ಲ; ಅಧ್ಯಕ್ಷರಿಗೂ ಸಂಬಂಧಿಸಿದ ಆಯೋಜಕರಿಗೂ ಅಧಿಕಾರವ್ಯೆಹದ ಋಣವಿರುವುದರಿಂದ ಇದನ್ನು ಸಂದಾಯಿಸಲು ಸಮ್ಮೇಳನದ ವೇದಿಕೆಯು ಬಳಕೆಯಾಗುತ್ತಿದೆ. ಇದರಿಂದಾಗಿ ಉದ್ಘಾಟನಾ ಸಮಾರಂಭದಲ್ಲಿ ಮಂತ್ರಿಮಾಗಧರ ಗುಂಪು ವೇದಿಕೆಯಲ್ಲಿ ವಿಜೃಂಭಿಸಿ ಸಮ್ಮೇಳನಾಧ್ಯಕ್ಷರು ‘ಹೊಂದದ ಪದ’ದಂತೆ ಕಾಣಿಸುತ್ತಾರೆ! ಹೋಗಲಿ, ಈ ಮಹಾ ಮಂದಿ ಸಾಂಕೇತಿಕವಾಗಿ ಹಾಜರಿದ್ದು ತಮ್ಮ ಪಾಡಿಗೆ ತಾವಿದ್ದರೆ ಸಾಕಲ್ಲ; ಆದರೆ ಅವರಲ್ಲಿ ಪ್ರತಿಯೊಬ್ಬರೂ ತಮ್ಮ ಕನ್ನಡ-ಸಾಹಿತ್ಯ (ಅ)ಜ್ಞಾನವನ್ನು ತೋಡಿಕೊಂಡೇ ತೆರಳುತ್ತಾರೆ. ಸಮ್ಮೇಳನಾಧ್ಯಕ್ಷರ ಭಾಷಣದ ಹೊತ್ತಿಗೆ ಜನರ ತಾಳ್ಮೆ ಮತ್ತು ಹೊಟ್ಟೆ ಕೆಟ್ಟುಹೋಗಿರುತ್ತದೆ. ಮಾಧ್ಯಮಗಳೂ ಅಷ್ಟೇ: ಮಂತ್ರಿಗಳು ದೀಪಹಚ್ಚುವ, ಇಲ್ಲವೇ ಇತರ ಮಾಧ್ಯಮಗಳ ಮೂಲಕ ಉದ್ಘಾಟಿಸುವ ಭಾವಚಿತ್ರಗಳನ್ನು ಹಾಕಿ ಸಮ್ಮೇಳನಾಧ್ಯಕ್ಷರು ನೀಡಿದ ಕರೆಯನ್ನು (ಅದು ವಿಶ್ವಕ್ಕೆ ಶಾಂತಿಯ, ಭ್ರಾತೃತ್ವದ, ಸಮಾನತೆಯ ಕುರಿತೇ ಇದ್ದು ಸಾಹಿತ್ಯದ ಅಂಶ ಕಡಿಮೆಯಿರುತ್ತದೆ!) ಪ್ರಕಟಿಸಿತೆಂಬಲ್ಲಿಗೆ ಮಾಧ್ಯಮದ ಕೆಲಸ ಸುಗಮಾಂತ್ಯ ಕಾಣುತ್ತದೆ. ರಾಜಕಾರಣಿಗಳು ಸಾಹಿತ್ಯ ಸಮ್ಮೇಳನಗಳಲ್ಲಿ ಭಾಗವಹಿಸಬೇಕು. ಏಕೆಂದರೆ ಕೊನೆಗೂ ಭಾಷೆ-ಸಾಹಿತ್ಯ-ಸಂಸ್ಕೃತಿ ಇವುಗಳ ಶಾಸನಾತ್ಮಕ ನಿಲುವುಗಳಿಗೆ, ಅನುಷ್ಠಾನಗಳಿಗೆ ಅವರೇ ಮಾರ್ಗದರ್ಶಕರು.
ರಾಜಕಾರಣಿಗಳು ಸಾಹಿತ್ಯಕ ಉದ್ದೇಶ ಮತ್ತು ಕಾರಣದಿಂದ ಭಾಗವಹಿಸುವುದು ಸರಿ. ಆದರೆ ಅವರು ವೇದಿಕೆಯಲ್ಲೇ ಇರಬೇಕೆಂಬ ಲೌಕಿಕ ನ್ಯಾಯವನ್ನು ಪರಿಷತ್ತು ನಿರ್ಮಿಸಿರುವುದರಿಂದ ರಾಜಕಾರಣಿಗಳಿಗೆ ಅನುಕೂಲವಾಗಿದೆ. ಅವರಿಗೆ ಸೂಕ್ತ ಸ್ಥಾನಮಾನ ನೀಡದಿದ್ದರೆ ಸಮ್ಮೇಳನದ ಆನಂತರ ತೊಂದರೆಯಾಗಬಹುದೆಂಬ ಎಚ್ಚರ ಪರಿಷತ್ತಿಗೆ ಇರುತ್ತದೆ. ನಾಟಕದಲ್ಲಿ ಕಾವಲುಗಾರನ ಪಾತ್ರವನ್ನು ಕಂಪೆನಿಯ ಮಾಲಕ ವಹಿಸಿ ಅವನೆದುರು ರಾಜನ ಪಾತ್ರವನ್ನು ಅವನ ನೌಕರನೊಬ್ಬ ವಹಿಸಿದರೆ ಹೇಗಿರುತ್ತದೆಯೋ ಹಾಗೆ ಅಂತಹ ಮುಜುಗರವನ್ನು ಕನ್ನಡ ಸಾಹಿತ್ಯ ಪರಿಷತ್ತು ಅನುಭವಿಸುತ್ತಿದೆ!
ಮರಾಠಿ ಸಾಹಿತ್ಯ ಸಮ್ಮೇಳನಗಳಲ್ಲಿ ರಾಜಕಾರಣಿಗಳು ಭಾಗವಹಿಸುತ್ತಾರೆ- ಪ್ರೇಕ್ಷಕ/ವೀಕ್ಷಕರಾಗಿ. ಅದೇ ರೀತಿಯ ಗೌರವವನ್ನು ಕನ್ನಡ ಸಾಹಿತ್ಯ ಸಮ್ಮೇಳನಗಳಲ್ಲಿ ಕನ್ನಡ-ಸಾಹಿತ್ಯ ಪಡೆಯುತ್ತಿಲ್ಲ. ಮದುವೆಯಲ್ಲಿ ಮದುಮಕ್ಕಳೇ ಕೇಂದ್ರಬಿಂದುವಾಗಬೇಕಲ್ಲದೆ ಅನ್ಯರಲ್ಲ. ಎಲ್ಲ ಸಮ್ಮೇಳನಗಳಲ್ಲಿ ಕಂಡು ಬರುವ ಒಂದು ಮುಖ್ಯ ಅಂಶವೆಂದರೆ ಗೋಷ್ಠಿಗಳಿಗೆ ಪ್ರೇಕ್ಷಕರ ಅಭಾವ. ಸಮ್ಮೇಳನಗಳ ಉದ್ದೇಶವು ಭಾಷೆಯ-ಸಾಹಿತ್ಯದ ಜಾಗೃತಿಯೆನ್ನುತ್ತಾರೆ. ಆದರೆ ಬಹುಪಾಲು ಜನರು ಗೋಷ್ಠಿಗಳ ವೀರಾವೇಶದ ಭಾಷಣಗಳ ಹೊತ್ತಿನಲ್ಲಿ ಹೊರಗೆ (ಮತ್ತು ಸಮ್ಮೇಳನದ ಊರು ಪ್ರವಾಸಿ ತಾಣವಾಗಿದ್ದರೆ ಕೆಲವು ಬಾರಿ ಊರು) ಸುತ್ತುತ್ತಿರುತ್ತಾರೆ. ಪರಿಚಿತರನ್ನು-ಸ್ನೇಹಿತರನ್ನು ಕಾಣುವುದು ಅನುಷಂಗಿಕವಾಗಿರಬೇಕೇ ಹೊರತು ಮುಖ್ಯ ಅಜೆಂಡಾ ಆಗಬಾರದು.
ಗೋಷ್ಠಿಗಳಲ್ಲಿ ಅತಿಥಿಯಾಗಿ ಬರುವ ಮಂದಿಗಳು ತಮ್ಮ ಭಾಷಣವನ್ನು ಲಿಖಿತ ರೂಪದಲ್ಲಿ ಪರಿಷತ್ತಿಗೆ ಮುಂಗಡವಾಗಿ ನೀಡುವ ನಿಯಮವನ್ನು ರೂಪಿಸುವುದು ಒಳ್ಳೆಯದು. ಏಕೆೆಂದರೆ ಯಾವುದೂ ಸಮಯಕ್ಕೆ ಸರಿಯಾಗಿ ನಡೆಯದ ಈ ಸಮ್ಮೇಳನಗಳಲ್ಲಿ ಅರಿವಿನ ಅತಿಥಿಗಳು ಬಹುಪಾಲು ತಯಾರಿಯಿಲ್ಲದೇ ಬಂದು ತಮಗೆ ವಹಿಸಿದ ಹೊಣೆಯನ್ನು ತಾವು ಒಪ್ಪಿಕೊಂಡ ಸಂದರ್ಭ ಇತ್ಯಾದಿಗಳೊಂದಿಗೆ ಪೀಠಿಕೆಯನ್ನು ತಮಗೆ ಮೀಸಲಿಟ್ಟ ಅವಧಿಯಲ್ಲಿ ವಿವರಿಸಿ ಆನಂತರ ತಮಗೆ ನೀಡಿದ ಅವಧಿಯನ್ನು ಮೀರುವುದೇ ನಿಯಮವೆಂದು ತಿಳಿದು ವಿಷಯ ಪ್ರವೇಶ ಮಾಡಿ ಅಥವಾ ಮಾಡದೆಯೇ ಹಿಂಬಾಗಿಲ ಮೂಲಕ ತೆರಳುವವರಂತೆ ಕೊನೆಗೂ ತಮ್ಮ ‘ಎರಡು ಮಾತು’ಗಳನ್ನು ಮುಗಿಸುತ್ತಾರೆ. ನಿರೂಪಣೆ, ಸ್ವಾಗತ, ವಂದನಾರ್ಪಣೆ ಇಂತಹ ಔಪಚಾರಿಕತೆಗಳೊಂದಿಗೆ ಯಾವುದೇ ಗೋಷ್ಠಿಯನ್ನು ಎಷ್ಟು ನೀರಸಗೊಳಿಸಬಹುದೋ ಅಷ್ಟೂ ನೀರಸಗೊಳಿಸುತ್ತಾರೆ!
ಈಚೀಚೆಗೆ ಹೆಚ್ಚು ಮಂದಿಗೆ ಅವಕಾಶ ನೀಡುವ ಉದ್ದೇಶದೊದಿಗೆ ವಿಂಬಲ್ಡನ್ ಪಂದ್ಯಾವಳಿಯಂತೆ ಒಂದಕ್ಕಿಂತ ಹೆಚ್ಚು ವೇದಿಕೆಗಳನ್ನು ಸೃಷ್ಟಿಸಲಾಗುತ್ತಿದೆ. ಮುಖ್ಯ ವೇದಿಕೆಯೊಂದು; ಸಮಾನಾಂತರ ವೇದಿಕೆಯಿನ್ನೊಂದು. ಇದರಿಂದಾಗಿ ಎರಡು ಉದ್ದೇಶಗಳು ಸಾರ್ಥಕಗೊಳ್ಳುತ್ತವೆ: ಒಂದು, ಎಲ್ಲ ನೀಲಿಗಣ್ಣಿನ ಮಂದಿಗೆ ಅವಕಾಶ ನೀಡುವುದು; ಮತ್ತು ಕೆಲವಾದರೂ ಸಾಹಿತಿಗಳೊಂದಿಗೆ ‘ಸಮಾನಾಂತರ’ವನ್ನು ಕಾಪಾಡಿಕೊಳ್ಳುವುದು! ಕವಿಗೋಷ್ಠಿಯೂ ಬೇರೆ ಬೇರೆ ಕಡೆ ಪ್ರತ್ಯೇಕವಾಗಿ ನಡೆಯುವುದರ ಉದ್ದೇಶ ಮಾತ್ರ ಅರ್ಥವಾಗುತ್ತಿಲ್ಲ. ಕವಿಗಳಿಗೂ ಶಿಕ್ಷಣ ಸಂಸ್ಥೆಗಳಿಗೆ ‘ನ್ಯಾಕ್’ ಅರ್ಹತಾ ಪರೀಕ್ಷೆಯಿರುವ ಹಾಗೆ ಮಾಪನವಿದೆಯೇನೋ ಎಂಬ ಭ್ರಮೆಯನ್ನು ತರುತ್ತಿದೆ. ಇದೊಂದು ತರಹ ಮೊದಲ ದರ್ಜೆ, ದ್ವಿತೀಯ ದರ್ಜೆಗಳನ್ನು ಸೃಷ್ಟಿಸುತ್ತಿದೆ. ಇದನ್ನು ಕವಿಗಳೇ ವಿರೋಧಿಸಿಲ್ಲವೆಂಬುದು ಗಮನಾರ್ಹ! (ನಮ್ಮ ಸಾಹಿತಿಗಳು ಅಲ್ಪತೃಪ್ತರು; ಎಲ್ಲಾದರೂ ಸರಿಯೆ; ಎಂತಾದರು ಸರಿಯೆ; ಎಂದೆಂದಿಗೂ ನೀ ಸಮ್ಮೇಳನದಲ್ಲಿರು ಎಂಬಂತೆ ಸಮಾಧಾನಪಟ್ಟುಕೊಳ್ಳುತ್ತಾರೆ.)
ಪುಸ್ತಕ ಮಾರಾಟ ತಕ್ಕಮಟ್ಟಿಗೆ ನಡೆಯುತ್ತಿದೆ. ದುಃಖದ ವಿಚಾರವೆಂದರೆ ಇವುಗಳಲ್ಲಿ 50ಕ್ಕೂ ಹೆಚ್ಚು ಶೇಕಡಾ ರಿಯಾಯಿತಿಯೊಂದಿಗೆ ಮಾರಾಟವಾಗುತ್ತಿರುವುದು ನಮ್ಮ ವಿಶ್ವವಿದ್ಯಾನಿಲಯಗಳ ಪ್ರಕಟನೆಗಳು. ಈ ಪ್ರಕಟನೆಗಳಲ್ಲಿ ಬಹುಪಾಲು ಸ್ವಕೀಯ ಪರಾಗಸ್ಪರ್ಶದ ಶಿಶುಗಳಾಗಿರುವುದರಿಂದ ಅವಕ್ಕೆ ಶೇ. 50 ಅಲ್ಲ, ಶೇ. 100 ರಿಯಾಯಿತಿ ನೀಡುವವರೆಗೆ ಅವು ಪರಹಸ್ತಗತವಾಗುವುದು ಸಂಶಯ.
ಸಮಾಜದ ಇತರ ಶಿಥಿಲೀಕರಣದಂತೆ ಭಾಷೆ-ಸಾಹಿತ್ಯವೂ ಬದಲಾವಣೆಯನ್ನು ಕಾಣುತ್ತದೆ. ಅದು ಕಾಲನಿಯಮ. ಸಾಹಿತ್ಯ ಇದಕ್ಕೆ ಹೊರತಾಗಲು ಸಾಧ್ಯವಿಲ್ಲ. ಮನುಷ್ಯನು ತನ್ನ ಬಗ್ಗೆಯೇ ಹೆಚ್ಚು ಗಮನ ಹರಿಸಲು, ಮತ್ತು ಸಿದ್ಧಿಗಿಂತ ಪ್ರಸಿದ್ಧಿಗೆ ಹೆಚ್ಚು ಪ್ರಾಶಸ್ತ್ಯ ನೀಡಲು ಆರಂಭಿಸಿದಲ್ಲಿಂದ ಸಾಹಿತ್ಯದ ಪ್ರಪಂಚವೂ ಬದಲಾಯಿತು. ನವ್ಯಸಾಹಿತ್ಯವು ಈ ದೃಷ್ಟಿಯಿಂದ ಅಪಾರ ಕೊಡುಗೆಯನ್ನು ನೀಡಿದೆ. ಕಳೆದ ಸುಮಾರು ಅರ್ಧಶತಮಾನದ ಅವಧಿಯಲ್ಲಿ ಕನ್ನಡ ಸಾಹಿತ್ಯ ಪರಿಷತ್ತು ನಿರೀಕ್ಷಿತ ಬೆಳವಣಿಗೆಯನ್ನು ಸಾಧಿಸಲು ಮತ್ತು ಪರಿಣಾಮವನ್ನು ಬೀರಲು ಯಶಸ್ವಿಯಾಗಲಿಲ್ಲ. ರಾಜ್ಯದ ಮತ್ತು ದೇಶದ ಕನ್ನಡಿಗರ ಸಂಖ್ಯೆಯು ಬಹುಪಟ್ಟು ಹೆಚ್ಚಾದರೂ ಪರಿಷತ್ತಿನ ಸದಸ್ಯರ ಸಂಖ್ಯೆಯು ಅದೇ ಪ್ರಮಾಣದಲ್ಲಿ ಹೆಚ್ಚಾಗಲಿಲ್ಲ. ಇದರ ಫಲಿತಾಂಶವೆಂದರೆ ಕನ್ನಡ ಸಾಹಿತ್ಯ ಸಮ್ಮೇಳನಗಳಲ್ಲಿ ಮಾತ್ರ ಆಮಂತ್ರಿತರಾಗಿ (ಅಂದರೆ ಪರಿಷತ್ತಿನ ವೆಚ್ಚದಲ್ಲಿ!) ಭಾಗವಹಿಸುವ ಸಾಹಿತಿಗಳ ಸಂಖ್ಯೆ ಹೆಚ್ಚುತ್ತಿದೆಯೇ ಹೊರತು ಸಮ್ಮೇಳನದ ಆನಂತರ ಅವರು ಪರಿಷತ್ತಿನ ಕಡೆಗೆ ತಿರುಗಿಯೂ ನೋಡುವುದಿಲ್ಲ. ಯಾವುದೇ ಸಮ್ಮೇಳನದಲ್ಲೂ ಭಾಗವಹಿಸಿದ ಅತಿಥಿಗಳ ಅಂಕಿ-ಅಂಶಗಳನ್ನು ದಾಖಲಿಸಿದರೆ ಈ ತಾರತಮ್ಯ ಗೊತ್ತಾಗುತ್ತದೆ. ಪರಿಷತ್ತಿನ ಸದಸ್ಯರೇ ಸಾಹಿತಿಗಳು ಅಥವಾ ಅವರೇ ಭಾಗವಹಿಸಬೇಕು ಎಂಬುದಕ್ಕೆ ಸಮರ್ಥನೆಯಿಲ್ಲ. ಸಮ್ಮೇಳನವೆಂದರೆ ಕನ್ನಡ ಸಾಹಿತ್ಯ ಪರಿಷತ್ತಿನ ವಾರ್ಷಿಕ ಸರ್ವ ಸದಸ್ಯರ ಸಭೆ ಅಲ್ಲವಲ್ಲ! ಆದರೆ ಕೊನೇ ಪಕ್ಷ ಸಮ್ಮೇಳನಗಳಲ್ಲಿ ಭಾಗವಹಿಸಿದ ಸದಸ್ಯೇತರ ಅತಿಥಿಗಳಿಗೆ ಕೊಡುವ ಸಂಭಾವನೆಯಲ್ಲಿ ಆಜೀವ ಸದಸ್ಯತ್ವದ ಮೊತ್ತವನ್ನಾದರೂ (ಅವರ ಮನವೊಲಿಸಿ) ಹೊಂದಿಸಿ, ಅವರನ್ನು ಸದಸ್ಯರನ್ನಾಗಿಸಿ, ಅವರ, ತಮ್ಮ ಮತ್ತು ಸಮ್ಮೇಳನದ ಗೌರವವನ್ನು ಹೆಚ್ಚಿಸಬಹುದು. ಕನ್ನಡ ಸಾಹಿತ್ಯ ಸಮ್ಮೇಳನವು ಅಗತ್ಯವೇ ಎಂದರೆ ಅಗತ್ಯ; ಇಲ್ಲವೆಂದರೆ ಇಲ್ಲ. ಸಮ್ಮೇಳನದ ತಯಾರಿಗೆ ಸಾಕಷ್ಟು ಪ್ರಾಜ್ಞರು ಸೇರಿ ಸಮಿತಿಗಳನ್ನು ರಚಿಸಿ ಸಲಹೆ-ಸೂಚನೆ ನೀಡಿ ನಿರ್ಧಾರ ಕೈಗೊಂಡಿದ್ದಾರೆಂದು ಬಲ್ಲವರ ಅಂಬೋಣ. ಆದರೂ ಇಷ್ಟೇ ಎಂದರೆ ಎಲ್ಲೋ ಇವ್ಯಾವುದೋ ಕೆಲಸ ಮಾಡಿಲ್ಲವೆಂದೇ ಅರ್ಥ; ಮತ್ತು ಅವರ ಅರ್ಹತೆ ಮತ್ತು ಪ್ರಾಮಾಣಿಕತೆ ಪ್ರಶ್ನಾರ್ಹ. ಸಾಹಿತ್ಯಕ್ಕೆ ಪೂರಕವಾಗಿ ಖಾಸಗಿ ಸಂಸ್ಥೆಗಳು- ಆಳ್ವರ ನುಡಿಸಿರಿ, ಧರ್ಮಸ್ಥಳದ ಸಾಹಿತ್ಯ ಸಮ್ಮೇಳನ, ಧಾರವಾಡ ಸಾಹಿತ್ಯ ಸಂಭ್ರಮ ಇತ್ಯಾದಿಗಳು (ಅವುಗಳ ಸ್ವಪ್ರತಿಷ್ಠೆಯ ನಡೆ-ನುಡಿ ಮತ್ತು ಸೈದ್ಧಾಂತಿಕ ವಿರೋಧಾಭಾಸಗಳ ಹೊರತಾಗಿಯೂ) ನಡೆಸುವ ಸಮ್ಮೇಳನಗಳು ಕನ್ನಡ ಸಾಹಿತ್ಯ ಸಮ್ಮೇಳನಗಳಿಗಿಂತ ಹೆಚ್ಚು ವ್ಯವಸ್ಥಿತವಾಗಿ ನಡೆಯುತ್ತವೆ. ಈ ದೃಷ್ಟಿಯಿಂದ ಕನ್ನಡ ಸಾಹಿತ್ಯ ಪರಿಷತ್ತು ಇನ್ನಷ್ಟು ಗಮನ ಹರಿಸುತ್ತದೆಯೆಂದು ಅಶಿಸೋಣ.</p><h3>Varthabarati</h3><h2 id="ch27">--ಭ್ರಮೆಗಳೆಲ್ಲ ಕಳಚಿದ ಹೊತ್ತು--</h2><h3></h3><p>
ಧಾರಾವಾಹಿ-46
ಅಜ್ಜಿಯ ಸಂಭ್ರಮ ನೋಡಿ ಐಸುಳ ಬಾಯಿ ಕಟ್ಟಿತ್ತು. ಅವಳು ತಲೆಯಾಡಿಸಿದಳು.
 ನೋಡು. ಇದು ನವರತ್ನಗಳ ಉಂಗುರ. ಇಂತಹ ಉಂಗುರ ಈಗ ಎಲ್ಲಿ ಹುಡುಕಿದರೂ, ಎಷ್ಟು ದುಡ್ಡು ಕೊಟ್ಟರೂ ಸಿಗಲಿಕ್ಕಿಲ್ಲ. ಇದು ನನ್ನ ಮದುವೆ ಸಂದರ್ಭದಲ್ಲಿ ತ್ಯಾಂಪಣ್ಣ ಉಡುಗೊರೆಯಾಗಿ ಕೊಟ್ಟದ್ದು. ಇದನ್ನು ನಾನು ನಿನ್ನ ಮಗನಿಗೆ ಉಡುಗೊರೆಯಾಗಿ ಕೊಡಬೇಕು.
 ಐಸು ಅಜ್ಜಿಯನ್ನೇ ನೋಡುತ್ತಾ ಸುಮ್ಮನೆ ಕುಳಿತು ಬಿಟ್ಟಿದ್ದಳು.
 ಇನ್ನೇನಾದರೂ ಉಳಿದಿದೆಯೇ? ನನಗೆ ಮರೆತು ಹೋಗುತ್ತೆ. ನೀನು ನೆನಪು ಮಾಡಬೇಕು. ಮದುವೆ ಸಂದರ್ಭದಲ್ಲಿ ಅಗತ್ಯದ್ದೇ ಮರೆತು ಹೋಗಿ ಬಿಡುತ್ತೆ’’
 ‘‘................’’
 ನೀನೇನು ಕೊಡುತ್ತಿ ನಿನ್ನ ಸೊಸೆಗೆ ಉಡುಗೊರೆ?’’
 ಮೊನ್ನೆ ನಿಮಗೆ ತೋರಿಸಿದ್ದಲ್ಲವಾ ಅಜ್ಜಿ. ನಾನು ಕೊಡಲಿಕ್ಕೇಂತ ನಾಸರ್ ಒಂದು ಚಿನ್ನದ ಸೊಂಟದ ಪಟ್ಟಿ ತಂದಿದ್ದಾನೆ. ವಧು ದಕ್ಷಿಣೆ ಕೊಡ್ಲಿಕ್ಕೆ ಹತ್ತು ಪವನಿನ ಒಂದು ಸರ ತಂದಿದ್ದಾನೆ. ಮೊನ್ನೆ ನೀವು ಅದನ್ನೆಲ್ಲ ನೋಡಿದ್ದಲ್ಲವಾ.
 ‘‘ನಾನು ನೋಡಿದ್ದೇನಾ?’’
 ಹೌದು ನಿಮಗೆ ಪ್ರತಿಯೊಂದನ್ನೂ ತೋರಿಸಿದ್ದಾನೆ. ಅವನ ಅಂಗಿ, ಪ್ಯಾಂಟು, ಸೂಟು, ಬೂಟು, ಕೋಟು, ನನ್ನ ಸೀರೆ, ನಿಮ್ಮ ಸೀರೆ, ನಿಮ್ಮ ಮಕ್ಕಳು, ಮೊಮ್ಮಕ್ಕಳು, ಅಳಿಯಂದಿರು ಎಲ್ಲರಿಗೂ ತೆಗೆದ ಬಟ್ಟೆಗಳನ್ನು ನಿಮಗೆ ತೋರಿಸಿದ್ದಾನೆ.
 ‘‘ಯಾವಾಗ! ನಾನೂ ನೋಡ್ಲೇ ಇಲ್ಲ!’’
 ಅವನು ತಂದ ದಿನವೇ ನಿಮಗೆ ತೋರಿಸಿದ್ದಾನೆ. ನೀವು ನೋಡಿದ್ದೀರಿ. ನಿಮಗೆ ನೆನಪಿಲ್ಲ.’’
 ‘‘ಹೌದಾ...? ಅಜ್ಜಿ ತಲೆ ತುರಿಸಿದರು.
 ಐಸು ಆಭರಣಗಳನ್ನೆಲ್ಲ ಪೆಟ್ಟಿಗೆಗೆ ತುಂಬಿಸಿ ಮುಚ್ಚಳ ಹಾಕಿ ಕಲಂಬಿಯಲ್ಲಿಟ್ಟಳು. ಬೀಗ ಹಾಕಿ ಬೀಗದ ಗೊಂಚಲನ್ನು ಅಜ್ಜಿಯ ಕೈಗೆ ಕೊಟ್ಟಳು.
 ‘‘ಅಜ್ಜಿ, ನೀವು ಊಟ ಮಾಡಿ. ಮದ್ದು ಕುಡಿಯಲಿ ಕ್ಕುಂಟು. ನಾನು ಬಡಿಸ್ತೇನೆ ಬನ್ನಿ’’ ಎಂದು ಐಸು ಅಡಿಗೆ ಕೋಣೆಗೆ ನಡೆದಳು. ಅಷ್ಟರಲ್ಲಿ ಅಜ್ಜಿಯ ಮಕ್ಕಳು, ಮೊಮ್ಮಕ್ಕಳೆಲ್ಲ ಅಜ್ಜಿಯ ಸುತ್ತ ನೆರೆದು ಬಿಟ್ಟಿದ್ದರು.
 ***
 ತಾಹಿರಾ ಹಿಂದಿನ ಸೀಟಿನಲ್ಲಿ ತಾಯಿಯ ಭುಜಕ್ಕೆ ಒರಗಿ ಕುಳಿತಿದ್ದಳು. ಅವಳ ಕೈಬೆರಳುಗಳು ತಾಯಿಯ ಬೆರಳುಗಳನ್ನು ಹೊಸೆದು ಕೊಂಡಿದ್ದವು. ತಾಯಿ ಕಣ್ಣು ಮುಚ್ಚಿ ಕುಳಿತಿದ್ದರು. ಮಾತನಾಡುತ್ತಿರಲಿಲ್ಲ. ಬಹುಶಃ ನಿದ್ದೆ ಬಂದಿರಬೇಕು. ತಂದೆ ಮುಂದಿನ ಸೀಟಿನಲ್ಲಿ ಕುಳಿತು ತೂಕಡಿಸುತ್ತಿದ್ದರು. ಕಾರು ಓಡುತ್ತಿತ್ತು. ತಾಹಿರಾಳಿಗೆ ನಿದ್ದೆ ಬರಲಿಲ್ಲ. ಅವಳಿಗೆ ಇಂದು ಅತ್ಯಂತ ಸಂತೋಷದ ವಿಷಯ ಎಂದರೆ ಅವಳ ತಾಯಿ ಎಷ್ಟೋ ವರ್ಷಗಳ ನಂತರ ಮರಳಿ ಮನೆಗೆ ಹೋಗುತ್ತಿರುವುದು.
 ಅಜ್ಜಿಯನ್ನು ಕಂಡಾಗ ತಾಯಿಯ ಪ್ರತಿಕ್ರಿಯೆ ಹೇಗಿರಬಹುದು. ಇಬ್ಬರೂ ಬಾಚಿ ತಬ್ಬಿಕೊಂಡು ಅಳಬಹುದೇ? ಅಜ್ಜಿಯ ಮಕ್ಕಳು, ಮೊಮ್ಮಕ್ಕಳು, ಅಳಿಯಂದಿರು ಅಮ್ಮನನ್ನು ಹೇಗೆ ಸ್ವಾಗತಿಸಬಹುದು. ಅಮ್ಮ ಅವರ ಜೊತೆ ಹೇಗೆ ನಡೆದುಕೊಳ್ಳಬಹುದು. ಅಪ್ಪಅವರೆಲ್ಲರ ಜೊತೆ ಹೊಂದಿಕೊಳ್ಳಬಹುದೇ... ಎಂದೆಲ್ಲ ಯೋಚಿಸುತ್ತಿದ್ದವಳು ನಿದ್ದೆಗೆ ಜಾರಿ ಬಿಟ್ಟಿದ್ದಳು.
 ಅವಳ ತಾಯಿ ಕಣ್ಣು ಮುಚ್ಚಿ ಕುಳಿತಿದ್ದರೂ ನಿದ್ದೆ ಬಂದಿರಲಿಲ್ಲ. ಅವರಿಗೆ ತನ್ನ ಬಾಲ್ಯ, ತಾನು ಬೆಳೆದ ಮನೆ, ತನ್ನನ್ನು ಪ್ರಾಣಕ್ಕಿಂತಲೂ ಹೆಚ್ಚಾಗಿ ಪ್ರೀತಿಸುತ್ತಿದ್ದ ತಂದೆ, ಎದೆ ಹಾಲೂಡಿಸಿ ಸಾಕಿ, ಸಲಹಿದ ತಾಯಿ, ತನ್ನ ಅಕ್ಕಂದಿರು, ಭಾವಂದಿರು, ತಾನು ಶಾಲೆಗೆ ಹೋದದ್ದು, ಕಾಲೇಜು ಓದಿದ್ದು, ತ್ಯಾಂಪಣ್ಣ ಶೆಟ್ಟಿ - ಎಲ್ಲಕ್ಕಿಂತಲೂ ಮುಖ್ಯವಾಗಿ ತಾನು ಎಲ್ಲ ಸಂಬಂಧಗಳನ್ನೂ ಕಳಚಿಕೊಂಡು ಪ್ರೀತಿಸಿದವನ ಜೊತೆ ಓಡಿ ಬಂದದ್ದು... - ಹೀಗೆ ಒಂದೊಂದೇ ಮುಖಗಳು, ಒಂದೊಂದೇ ಚಿತ್ರಗಳು, ಒಂದೊಂದೇ ಘಟನೆಗಳು ಅವರ ಕಣ್ಣ ಮುಂದೆ ಹಾದುಹೋಗತೊಡಗಿತ್ತು.
 ಏನೆಲ್ಲ ಆಗಿ ಹೋಯಿತು ನನ್ನ ಬದುಕಿನಲ್ಲಿ. ಕಾಲ ಹೇಗೆ ಸರಿದು ಹೋಯಿತು. ಏನೆಲ್ಲ ಕನಸುಗಳನ್ನು ಹೊತ್ತು ಕೊಂಡು ಬಂದ ನಾನು ಏನನ್ನು ಸಾಧಿಸಿದೆ, ಏನನ್ನು ಗಳಿಸಿದೆ. ಒಂದು ತಿಂಗಳು - ಒಂದೇ ಒಂದು ತಿಂಗಳು - ನನ್ನ ಭ್ರಮೆಗಳೆಲ್ಲ ಕರಗಿ ನಾನು ಮತ್ತೆ ಭೂಮಿ ಮೇಲೆ ಹೆಜ್ಜೆ ಊರಿದ್ದೆ. ಆನಂತರ ನಾನು ನನ್ನ ಪ್ರೀತಿಯ ತಂದೆಯನ್ನು, ತಾಯಿಯನ್ನು, ಒಡ ಹುಟ್ಟಿದವರನ್ನು ನೆನೆಯದ ದಿನಗಳಿಲ್ಲ. ಕಣ್ಣೀರಿಡದ ಕ್ಷಣಗಳಿಲ್ಲ. ಆದರೆ ಏನು ಮಾಡುವುದು, ಕನಸುಗಳನ್ನು ಹೊತ್ತು ಬಂದಾಗಿತ್ತು. ತುಂಬಾ ಓದಬೇಕು, ದೊಡ್ಡ ಕೆಲಸಗಿಟ್ಟಿಸಿಕೊಳ್ಳಬೇಕು, ಕೈತುಂಬಾ ಸಂಪಾದಿಸಬೇಕು, ನನ್ನ ಕಾಲ ಮೇಲೆ ನಾನು ನಿಲ್ಲಬೇಕು, ಸಾಧಿಸಬೇಕು, ಯಾರೂ ಸಾಧಿಸದ್ದನ್ನು ಸಾಧಿಸಬೇಕು - ಕನಸುಗಳು - ಏನೆಲ್ಲ ಕನಸುಗಳು -ಸಾಧಿಸಿದೆ, ಎಲ್ಲವನ್ನೂ ಸಾಧಿಸಿದೆ. ಆದರೆ ಕಾಲದ ಜೊತೆ ಎಲ್ಲವೂ ಕರಗಿ ಹೋಯಿತು. ತಾನು ಏನನ್ನು ಪಡೆದಿದ್ದೆನೋ, ಏನನ್ನು ಗಳಿಸಿದ್ದೆನೋ, ಅದನ್ನು ಪಡೆದಿದ್ದವರಿಂದ ಅವರಿಗೆ ಹಿಂದಿರುಗಿಸಲು ನನ್ನಿಂದ ಸಾಧ್ಯವಾಗಲಿಲ್ಲ.
 ಜೀವನ ಪೂರ್ತಿ ಬರೀ ನೋವು, ದುಃಖ ಗಳು. ಯಾಕೆ ಹೀಗಾಯಿತು. ನಾನೆಲ್ಲಿ ಎಡವಿದೆ. ಯಾಕೆ ಹೀಗಾದೆ. ಗಟ್ಟಿಯಾಗಿ ಅಳಬೇಕೆಂದರೂ ಸಾಧ್ಯವಾಗದಂತಹ, ದುಃಖ ನೋವುಗಳನ್ನು ಯಾರಲ್ಲೂ ತೋಡಿಕೊಳ್ಳಲೂ ಸಾಧ್ಯವಾಗದಂತಹ ಸುಳಿಗೆ ಹೇಗೆ ನಾನು ಸಿಲುಕಿಕೊಂಡೆ. ಹೇಗೆ ಸಿಲುಕಿಕೊಂಡೆ - ಏನಾಗಿತ್ತು ನನಗೆ - ಎಲ್ಲಿ ಜಾರಿದೆ ನಾನು - ಬಿದ್ದ ನನಗೆ ಮತ್ತೆ ಯಾಕೆ ಎದ್ದು ನಿಲ್ಲಲಾಗಲಿಲ್ಲ.
 ಎಷ್ಟೊಂದು ಅವಮಾನ ಪಟ್ಟಿರಬಹುದು ನನ್ನ ತಂದೆ. ಎಷ್ಟೊಂದು ದುಃಖ, ನೋವು ಅನುಭವಿಸಿರಬಹುದು ನನ್ನ ತಾಯಿ. ನನ್ನನ್ನು ನೆನೆದು, ನಾನು ಮಾಡಿದ ದ್ರೋಹವನ್ನು ನೆನೆದು ಎಷ್ಟೊಂದು ಕಣ್ಣೀರು ಹಾಕಿರಬಹುದು. ತಾಯಿ ಹೃದಯ ನಾನು ಅರ್ಥ ಮಾಡಿಕೊಳ್ಳದೆ ಹೋದೆ. ಆ ಹೃದಯ ಅರ್ಥವಾಗಬೇಕಾದರೆ ನಾನೊಬ್ಬಳು ತಾಯಿಯಾಗಬೇಕಾಯಿತು.
 ನಾನು ನನ್ನ ಗಂಡನನ್ನು ಕರೆದುಕೊಂಡು ಮನೆಗೆ ಹಿಂದಿರುಗಿದ್ದರೆ ನಮ್ಮನ್ನು ತಂದೆ ಸ್ವೀಕರಿಸಬಹುದಿತ್ತು. ಕ್ಷಮಿಸಬಹುದಿತ್ತು. ಆದರೆ ನಾನು ಹೋಗಲಿಲ್ಲ. ನನ್ನ ತಂದೆ ತೀರಿಕೊಂಡಾಗಲೂ ನಾನು ಹೋಗಲಿಲ್ಲ. ಹೇಗೆ ಹೋಗುವುದು. ಹೇಗೆ ಈ ಮುಖವನ್ನು ತೋರಿಸುವುದು, ಏನೆಂದು ಹೇಳುವುದು - ಹೋಗಲಿಲ್ಲ - ಹೋಗಲು ಧೈರ್ಯ ಸಾಕಾಗಲಿಲ್ಲ ನನಗೆ - ಹೋಗಲೇಬಾರದು, ಈ ಮುಖವನ್ನು ಇನ್ನು ಅವರಿಗೆ ತೋರಿಸಲೇಬಾರದು ಎಂದು ನಿರ್ಧರಿಸಿಬಿಟ್ಟಿದ್ದೆ. ನೀರಿಗೆ ಧುಮುಕಿಯಾಗಿತ್ತು. ಬದುಕಬೇಕಾದರೆ ಈಜಲೇಬೇಕಾಗಿತ್ತು. ಈಜಿದೆ. ಬದುಕಿದೆ. ಈಗ ಪ್ರಾಯವಾಗುತ್ತಿದೆ. ನಿವೃತ್ತಿಯ ವಯಸ್ಸು ಹತ್ತಿರವಾಗುತ್ತಿದೆ. ಬದುಕಿನ ಸಂಜೆಯತ್ತ ಹೊರಳುತ್ತಿದ್ದೇನೆ. ಈಗ ಎಲ್ಲ ಅರ್ಥವಾಗುತ್ತಿದೆ. ಮನಸ್ಸಿಗೆ ಸ್ವಸ್ಥತೆಯೇ ಇಲ್ಲ- ಇನ್ನೆಷ್ಟು ದಿನ - ಒಮ್ಮೆ ನೋಡಬೇಕು ಹೆತ್ತ ಕರುಳನ್ನು - ಸಾಯುವುದಕ್ಕೆ ಮೊದಲು ಒಮ್ಮೆ ನೋಡಬೇಕು. ‘ಅಮ್ಮಾ’ ಎಂದು ಕರೆಯಬೇಕು. ಆಸೆಯಾಗುತ್ತಿತ್ತು. ಪ್ರತಿಕ್ಷಣ ಹೃದಯ ತುಡಿಯುತ್ತಿತ್ತು. ಈಗ ಹೊರಟಿದ್ದೇನೆ...’’
 ಈಗ ನನ್ನನ್ನು ನೋಡಿದರೆ ಅಮ್ಮನ ಪ್ರತಿಕ್ರಿಯೆ ಹೇಗಿರಬಹುದು. ‘ಝೊಹರಾ’ ಎಂದು ಬಾಚಿ ತಬ್ಬಿಕೊಳ್ಳಬಹುದೇ. ಯಾಕೆ ಹೀಗೆ ಮಾಡಿದೆ ಮಗಳೇ ಎಂದು ಕಣ್ಣೀರು ಹರಿಸಬಹುದೇ. ಕೋಪದಿಂದ ಸಿಡಿಮಿಡಿಗೊಳ್ಳಬಹುದೇ. ಯಾವ ರೀತಿ ವರ್ತಿಸಬಹುದು. ನನ್ನ ಅಕ್ಕಂದಿರು, ಭಾವಂದಿರನ್ನೆಲ್ಲ ಹೇಗೆ ಎದುರಿಸುವುದು. ಅವರು ಪ್ರಶ್ನೆ ಮಾಡಿದರೆ ಏನೆಂದು ಉತ್ತರಿಸುವುದು... ಏನಾದರಾಗಲಿ... ಬೈದರೆ ಬಯ್ಯಲಿ, ಹಂಗಿಸಲಿ, ಅವಮಾನಿಸಲಿ ಎಲ್ಲವನ್ನೂ ಸಹಿಸಿಕೊಳ್ಳಬೇಕು. ಎಲ್ಲರನ್ನೂ ಒಮ್ಮೆ ಕಣ್ಣು ತುಂಬ ನೋಡಬೇಕು. ಯಾರಿಗೂ ನೋವಾಗದಂತೆ ನಡೆದುಕೊಳ್ಳಬೇಕು...
 ತಾಹಿರಾ ಕಣ್ಣು ತೆರೆದಾಗ ಬೆಳಕು ಹರಿದಿತ್ತು. ಕಾಡಂಕಲ್‌ಲ್ ಮನೆ ಸಮೀಪಿಸುತ್ತಿತ್ತು. ಅಪ್ಪ - ಅಮ್ಮ ಎಚ್ಚರದಿಂದಿದ್ದರು. ಅವಳು ಸರಿಯಾಗಿ ಕುಳಿತು ತಲೆ ಕೂದಲನ್ನು ಜೋಡಿಸಿ ಕಟ್ಟಿಕೊಂಡಳು. ಮುಖ ಒರೆಸಿಕೊಂಡಳು. ಕಿಟಿಕಿಯಿಂದ ಹೊರಗೆ ನೋಡುತ್ತಾ ಕುಳಿತಳು. ಕಿಟಕಿಯಿಂದ ಜೋರಾಗಿ ಬೀಸಿ ಹೊಡೆಯುತ್ತಿದ್ದ ಹಿಮಗಾಳಿ ಅವಳ ದೇಹಕ್ಕೆ ಕಚಗುಳಿ ಇಡುತ್ತಿದ್ದವು. ಇಂದು ಮೆಹೆಂದಿ. ನಾಳೆ ಮದುವೆ. ನನಗೆ ಮದುವೆ. ನೆನೆಯುತ್ತಿದ್ದಂತೆಯೇ ಅವಳ ಮನಸ್ಸು ಸಂತೋಷ-ಸಂಭ್ರಮದಿಂದ ಪುಳಕಗೊಂಡು ಹಾಡತೊಡಗಿತ್ತು.
 ಕಾರು ಬಂದು ಕಾಡಂಕಲ್‌ಲ್ ಮನೆಯ ಮುಂದೆ ನಿಂತಿತು. ತಾಹಿರಾ ಕಾರಿನ ಬಾಗಿಲು ತೆರೆದು ಜಿಂಕೆಯಂತೆ ಒಮ್ಮೆಲೆ ಹೊರಗೆ ಜಿಗಿದು ನೋಡಿದಳು. ಅಂಗಳ ತುಂಬಾ ಶಾಮಿಯಾನ ಹಾಕಲಾಗಿತ್ತು. ಶಾಮಿಯಾನದೊಳಗೆ ಜೋಡಿಸಿಟ್ಟ ಕುರ್ಚಿಗಳಲ್ಲಿ ಕೆಲವು ಜನ ಕುಳಿತಿದ್ದರು. ಅವಳ ಅಪ್ಪ-ಅಮ್ಮ ಕಾರಿನಿಂದಿಳಿದರು.
 ‘‘ಬನ್ನಿ ಅಮ್ಮ... ಬನ್ನಿ ಅಪ್ಪ...’’ ಎಂದು ಅವಳು ಮುಂದೆ ನಡೆದಳು. ಅಮ್ಮ-ಅಪ್ಪ ಅವಳನ್ನು ಹಿಂಬಾಲಿಸಿದರು. ಅವಳು ಅಂಗಳ ದಾಟಿ ಮೆಟ್ಟಿಲು ಹತ್ತಿ ಒಳಗಡಿ ಇಡುತ್ತಿದ್ದಂತೆಯೇ ಲೋಬಾನಾ-ಕರ್ಪೂರ-ಊದಿನ ಕಡ್ಡಿಯ ಹೊಗೆ, ಪರಿಮಳ ಒಮ್ಮೆಲೆ ಬಂದು ಅವಳ ಮುಖಕ್ಕೆ ರಾಚಿತು. ಅವಳು ವರಾಂಡಕ್ಕೆ ಬಂದಳು. ಒಂದು ಕಡೆ ಕೆಲವು ಮೌಲವಿಗಳು ಸಾಲಾಗಿ ಕುಳಿತಿದ್ದರು. ಮತ್ತೆ ಕೆಲವರು ಅಲ್ಲಲ್ಲಿ ಮೌನವಾಗಿ ಕುಳಿತಿದ್ದುದು ಕಾಣಿಸಿತು.
 ಅವಳು ವರಾಂಡ ದಾಟಿ ಚಾವಡಿಗೆ ಬಂದಳು. ಅಲ್ಲಿ ಬೆಂಚಿಯ ಮೇಲೆ ಒಬ್ಬರು ಮುಖದ ತುಂಬಾ ಬಿಳಿ ಬಟ್ಟೆ ಹೊದ್ದು ಮಲಗಿದ್ದರು. ತಲೆ ಪಕ್ಕ ನಾಸರ್ ಕುಳಿತಿದ್ದ. ಅವಳ ಎದೆ ಬಡಿದುಕೊಳ್ಳತೊಡಗಿತು. ಕೈ ಕಾಲು ನಡುಗತೊಡಗಿತು. ಅವಳು ಹೆಜ್ಜೆ ಬದಲಿಸುತ್ತಾ ಬಂದು ನಾಸರ್‌ನ ಪಕ್ಕ ನಿಂತಳು. ಅವಳ ಹಿಂದೆಯೇ ಅವಳ ತಂದೆ-ತಾಯಿ ಬಂದು ನಿಂತರು. ನಾಸರ್ ಮಲಗಿದ್ದ ವ್ಯಕ್ತಿಯ ಮುಖದ ಬಟ್ಟೆ ಸರಿಸಿದ. ಅಜ್ಜಿ! ಅಜ್ಜಿ ಮೂಗಿಗೆ ಹತ್ತಿ ಇಟ್ಟು ಅಂಗಾತ ಮಲಗಿದ್ದರು.
 ತಾಹಿರಾ ‘‘ಅಜ್ಜೀ...’’ ಎಂದು ಚೀರುತ್ತಾ ಅಜ್ಜಿಯ ದೇಹದ ಮೇಲೆ ಬಿದ್ದು ಹೊರಳಾಡತೊಡಗಿದಳು. ಇಬ್ಬರು ಹೆಂಗಸರು ಅವಳನ್ನು ಹಿಡಿದು ಎತ್ತಿ ಒಳಗೆ ಕರೆದೊಯ್ದರು. ಅವಳ ಕಿರುಚಾಟ ಜಾಸ್ತಿಯಾಗುತ್ತಿದ್ದಂತೆಯೇ ಅಡುಗೆ ಮನೆಗೆ ಎಳೆದುಕೊಂಡು ಹೋಗಿ ಬಾಗಿಲು ಮುಚ್ಚಿದರು.
 ಅಲ್ಲಿ ಐಸು ತಲೆ ತುಂಬಾ ಸೆರಗು ಹೊದ್ದುಕೊಂಡು ನೆಲದಲ್ಲಿ ಗೋಡೆಗೊರಗಿ ಕುಳಿತಿದ್ದಳು. ಅವಳ ಕಣ್ಣಿಂದ ಚಿಮ್ಮುತ್ತಿದ್ದ ನೀರು ಕೆನ್ನೆಯ ಮೇಲೆ ಹರಿಯುತ್ತಿತ್ತು. ಅವಳನ್ನು ಕಂಡವಳೇ ತಾಹಿರಾ ಅವಳ ಮಡಿಲಲ್ಲಿ ತಲೆ ಇಟ್ಟು ಬಿಕ್ಕಿ ಬಿಕ್ಕಿ ಅಳತೊಡಗಿದಳು...
 ತಾಹಿರಾಳ ತಾಯಿ ಕಂಬದಂತೆ ನಿಂತು ತಾಯಿಯ ಮುಖವನ್ನೇ ದಿಟ್ಟಿಸುತ್ತಿದ್ದರು. ‘‘ಅಮ್ಮ... ನನ್ನಮ್ಮ... ಹೊರಟು ಹೋದರು... ನನ್ನ ಮುಖವನ್ನೂ ನೋಡದೆ ಹೊರಟು ಹೋದರು. ಅಮ್ಮಾ... ಅಮ್ಮಾ...’’ ಅವರ ಹೃದಯ, ದೇಹದ ನರನಾಡಿಗಳು ಚೀರತೊಡಗಿದವು. ಅವರಿಗೆ ದುಃಖ ಉಕ್ಕಿ ಬಂತು. ಕಣ್ಣು ಮಂಜಾಗತೊಡಗಿತು... ‘ಅಳಬಾರದು... ನಾನು ಅಳಬಾರದು’ ಎಂದು ಎಷ್ಟೇ ತಡೆದುಕೊಂಡರೂ ಅದು ಅವರಿಂದ ಸಾಧ್ಯವಾಗಲಿಲ್ಲ. ಅವರ ದುಃಖದ ಕಟ್ಟೆ ಒಡೆದೇ ಬಿಟ್ಟಿತ್ತು. ಕುಸಿದು ಕುಳಿತ ಅವರು ತಾಯಿಯ ಪಾದಗಳ ಮಧ್ಯೆ ಮುಖ ಹುದುಗಿಸಿ ಅಳತೊಡಗಿದರು. ಅಜ್ಜಿಯ ಪಾದ ಅವರ ಕಣ್ಣೀರಿನಿಂದ ಒದ್ದೆಯಾಗತೊಡಗಿತ್ತು... ಅದಾಗಲೇ ಮೌಲವಿಗಳ ಸಾಮೂಹಿಕ ಕುರ್‌ಆನ್ ಪಾರಾಯಣ ಅವರ ಕಿವಿಗೆ ಬಂದು ಅಪ್ಪಳಿಸತೊಡಗಿತು...
 ................
 ................
 ಯಾಸೀನ್
 ವಲ್ ಕುರ್‌ಆನಿಲ್ ಹಕೀಮ್
 ಇನ್ನಕಲಮಿನಲ್ ಮುರುಸಲೀನ್
 ಅಲಾ ಸಿರಾತಿಮ್ಮುಸ್ತ ಕೀಮ್
 ತಂಝೀಲಲ್ ಅಝೀಝುರ್ರಹೀಮ್
 ................
 ................
 (ಮುಗಿಯಿತು)</p><h3>Varthabarati</h3><h2 id="ch28"> ನೋಟು ಅಮಾನ್ಯವೂ ಅಮಾನುಷ ಸರಕಾರವೂ...</h2><h3></h3><p>
ಮೊನ್ನೆ ನವೆಂಬರ್ 26ರಂದು ಸಂವಿಧಾನ ದಿನ ಆಚರಿಸಿದೆವು. 1949 ನವೆಂಬರ್ 26ರಂದು ಸಂವಿಧಾನ ರಚನಾ ಸಭೆ ಭಾರತದ ಸಂವಿಧಾನವನ್ನು ಅಂಗೀಕರಿಸಿತು. ಇದರ ಸ್ಮರಣಾರ್ಥ ಪ್ರತಿವರ್ಷ ನವೆಂಬರ್ 26ರಂದು ಸರಕಾರ ‘ಸಂವಿಧಾನ ದಿವಸ್’ ಆಚರಿಸುತ್ತಿದೆ. ಪ್ರಜೆಗಳಿಗೆ ಸ್ವಾತಂತ್ರ್ಯ ಮತ್ತು ಹಕ್ಕುಬಾಧ್ಯತೆಗಳನ್ನು ನೀಡಿರುವ ಜಾತ್ಯತೀತ ಪ್ರಜಾಸತ್ತಾತ್ಮಕ ಭಾರತದ ಈ ಸಂವಿಧಾನ, ಭಗವದ್ಗೀತೆ, ಕುರ್‌ಆನ್ ಬೈಬಲ್ ಇತ್ಯಾದಿ ಪವಿತ್ರ ಗ್ರಂಥಗಳಿಗೂ ಮಿಗಿಲಾದ ಪರಮೋಚ್ಚ ರಾಷ್ಟ್ರಧರ್ಮ ಗ್ರಂಥ. ಪ್ರತಿ ವರ್ಷ ಇದು ಬೋಧಿಸುವ ಮೌಲ್ಯಗಳನ್ನು ಸ್ಮರಿಸುವುದು ಉಚಿತವೇ ಆಗಿದೆ. ಸಂವಿಧಾನ ದಿವಸದಂದು ಇದನ್ನು ನಮಗೆ ಕೊಟ್ಟ ಹಿರಿಯರನ್ನು ಸ್ಮರಿಸುವುದರ ಜೊತೆಗೆ ಸಂವಿಧಾನ ಬೋಧಿಸುವ ಮೌಲ್ಯಗಳನ್ನು ಪಾಲಿಸುವ ಬದ್ಧತೆ ಯನ್ನು ಪುನರುಚ್ಚರಿಸುತ್ತೇವೆ. ಎಲ್ಲದರಂತೆ ಇದೂ ಒಂದು ಕಾಟಾಚಾರದ ದಿನಾಚರಣೆ ಯಾಗಬಾರದು. ಏಕೆಂದರೆ ಇದು ರಾಷ್ಟ್ರಜೀವನದ ಪೂಜನೀಯ ಆಕರ ಗ್ರಂಥ. ಅಂದು ಸಂವಿಧಾನ ಪಾಲಿಸುವ ಪ್ರತಿಜ್ಞೆಯನ್ನೇನೋ ಮಾಡು ತ್ತೇವೆ. ಆದರಂತೆ ನಾವು ನಡೆದುಕೊಳ್ಳುತ್ತಿದ್ದೇವೆಯೇ? ಪ್ರಾಮಾಣಿಕ ಉತ್ತರ ಇಲ್ಲ ಎಂಬುದೇ ಆಗಿದೆ. ಸಂವಿಧಾನ ಪಾಲಿಸುವುದಾಗಿ ಪ್ರತಿಜ್ಞೆಮಾಡುವ ನಮ್ಮ ಶಾಸಕರು, ಮಂತ್ರಿಮಹೋದಯರ ನಡವಳಿಕೆಗಳು, ಮಾತುಗಳು, ರಾಷ್ಟ್ರದ ಇತ್ತೀಚಿನ ಕೆಲವು ವಿದ್ಯಮಾನಗಳನ್ನು ನೋಡಿದಾಗ ಬೇರೇನು ಹೇಳಲು ಸಾಧ್ಯ?
ಸಂವಿಧಾನವನ್ನು ಅಪವಿತ್ರಗೊಳಿಸುವ ಲಜ್ಜೆಗೆಟ್ಟ ಚಾಳಿ ಇಂದಿರಾಗಾಂಧಿ ಯವರು ಹೇರಿದ ತುರ್ತುಪರಿಸ್ಥಿತಿಯಿಂದಲೇ ಶುರುವಾಯಿತು. ತುರ್ತುಪರಿಸ್ಥಿತಿ ಹೋದರೂ ಹಿರಿಯಕ್ಕನ ಚಾಳಿ ಮಾತ್ರ ಮುಂದುವರಿದಿದೆ-ನಾನಾರೂಪಗಳಲ್ಲಿ. ವ್ಯಕ್ತಿ ಸ್ವಾತಂತ್ರ್ಯವಿಲ್ಲದ ಸ್ವಾತಂತ್ರ್ಯಕ್ಕೆ ಅರ್ಥವಿಲ್ಲ ಎನ್ನುತ್ತಾರೆ ಗಾಂಧೀಜಿ. ಆದರೆ ತುರ್ತುಪರಿಸ್ಥಿತಿಯಲ್ಲಿ ರಾಜಾರೋಷವಾಗಿ ಹಾಗೂ ನಂತರದ ದಿನಗಳಲ್ಲಿ ಪರೋಕ್ಷ ಸೂಕ್ಷ್ಮಾತಿಸೂಕ್ಷ್ಮವಾಗಿ ವ್ಯಕ್ತಿ ಸ್ವಾತಂತ್ರ್ಯಕ್ಕೆ ಸಂಚಕಾರ ಬರುತ್ತಲೇ ಇದೆ. ಇದು ಸರಕಾರಿ ಕ್ರಮಗಳಿಂದಲೇ ನೇರವಾಗಿ ಆಗುತ್ತಿದೆ ಎಂದು ಹೇಳಲಾಗದು, ಸರಕಾರದ ಮೂಗಿನಡಿ ಅದರ ಕೃಪಾಪೋಷಿತ ಸಂಘಟನೆಗಳಿಂದ ವ್ಯಕ್ತಿ ಸ್ವಾತಂತ್ರ್ಯದ ಹನನವಾಗುತ್ತಲೇ ಇದೆ. ಕೇಂದ್ರದಲ್ಲಿ ಬಿಜೆಪಿ ಸರಕಾರ ಬಂದ ನಂತರ ವ್ಯಕ್ತಿ ಸ್ವಾತಂತ್ರ್ಯಕ್ಕೆ ಬೆದರಿಕೆಯೊಡ್ಡುವ ಇಂಥ ಕೆಲವು ಸಂಘಟನೆಗಳಿಗೆ ಹೆಚ್ಚಿನ ಬಲಬಂದಿದೆ. ಅಭಿವ್ಯಕ್ತಿ ಸ್ವಾತಂತ್ರ್ಯ, ಭಾಷಾ ಸ್ವಾತಂತ್ರ್ಯ, ಆಯ್ಕೆ ಸ್ವಾತಂತ್ರ್ಯ, ಊಟ-ಉಡುಪಿನ ಸ್ವಾತಂತ್ರ್ಯ, ಹೀಗೆ ಹಲವು ಬಗೆಯ ಸ್ವಾತಂತ್ರ್ಯಗಳಿಗೆ ಸಂಚಕಾರ ಬಂದಿದೆ, ಈಗ ಕಾಳಧನವನ್ನು ಮಟ್ಟಹಾಕುವ ಸಲುವಾಗಿ ಮೋದಿಯವರು ಮಾಡಿರುವ 500 ಮತ್ತು 1000 ರೂ. ನೋಟುಗಳ ಅಮಾನ್ಯದಿಂದಾಗಿ(ಅನೋಟೀಕರಣ ಎನ್ನೋಣವೆ) ಪ್ರಜೆಗಳಿಗೆ ತಾವು ಕಷ್ಟಪಟ್ಟು ದುಡಿದು ಸಂಪಾದಿಸಿದ ಹಣವನ್ನು ಪಡೆವ, ವಿನಿಯೋಗಿಸುವ ಸ್ವಾತಂತ್ರ್ಯಕ್ಕೇ ಸಂಚಕಾರ ಬಂದಿದೆ. ಕಪ್ಪುಹಣದ ಮೂಲೋತ್ಪಾಟನೆಗೆ ಎಲ್ಲರ ಸಹಮತವಿದೆ. ಆದರೆ ಕೆಲವೇ ಸಾವಿರ-ಲಕ್ಷ ಮಂದಿಯ ಕಪ್ಪುಹಣ ದಂಧೆಗೆ ಕಡಿವಾಣ ಹಾಕಲು ಉಳಿದ ಅಹನ್ಯಹನಿ ಕಾಲಕ್ಷೇಪಮಾಡುವ ದೇಶದ ಜನಸಂಖ್ಯೆಯ ಮುಕ್ಕಾಲು ಪಾಲು ಜನರನ್ನು ಶಿಕ್ಷಿಸಬೇಕಿತ್ತೆ? ಅನ್ಯ ಮಾರ್ಗಗಳಿರಲಿಲ್ಲವೆ? ಈ ಕ್ರಮ ಸರಿಯೆ? ಇದರ ಬಗ್ಗೆ ಅರ್ಥ ಶಾಸ್ತ್ರ ನಿಪುಣರಲ್ಲೇ ಒಮ್ಮತವಿಲ್ಲ.
ಕಪ್ಪುಹಣ ಎಂದರೇನು? ತೆರಿಗೆ ಪಾವತಿಸದೆ ಸರಕಾರದ ಕಣ್ಣುತಪ್ಪಿಸಿ ಬಚ್ಚಿಟ್ಟ ಹಣ. ಇದನ್ನು ಹೊರತರಲು ಅನ್ಯ ಮಾರ್ಗಗಳಿರಲಿಲ್ಲವೆ? ಸ್ವಾತಂತ್ರ್ಯ ಬಂದ ದಿನದಿಂದ ವರಮಾನ ತೆರಿಗೆ ಇಲಾಖೆ ಇತ್ಯಾದಿಗಳು ಕೆಲಸ ಮಾಡುತ್ತಿವೆಯಲ್ಲವೆ? ಅವುಗಳಿಂದ ಕಪ್ಪಹಣದ ಪಿಡುಗು ತಪ್ಪಿಸಲು ಏಕೆ ಸಾಧ್ಯವಾಗಲಿಲ್ಲ? ಅಥವಾ ಅದೂ ಲಂಚಗುಳಿತನದಲ್ಲಿ ಮುಳುಗಿಹೋಗಿ ಅಥವಾ ಅದಕ್ಷತೆಯಿಂದಾಗಿ ಈ ಅನೋಟೀಕರಣ ಅನಿವಾರ್ಯವಾಯಿತೆ? ಐನೂರು, ಸಾವಿರ ಮೌಲ್ಯದ ನೋಟುಗಳ ಅಮಾನ್ಯತೆಯಿಂದ ಕಪ್ಪುಹಣ, ಖೋಟಾ ನೋಟು ಮುದ್ರಣ, ಭಯೋತ್ಪಾದಕರಿಗೆ ಹಣ ಪೂರೈಕೆ ಇತ್ಯಾದಿ ಸಮಸ್ಯೆಗಳು ಪರಿಹಾರವಾಗುವುದೆ? ಕಪ್ಪುಹಣದ ಧನಿಕರು ಯಾರೂ ಕಪ್ಪುಹಣವನ್ನು ತಮ್ಮ ಮನೆಗಳಲ್ಲಿ ಹಾಸಿಗೆದಿಂಬುಗಳಡಿ ಬಚ್ಚಿಡುವು ದಿಲ್ಲ. ಅವರು ಕಪ್ಪುಹಣವನ್ನು ಬಂಗಾರ-ಭೂಮಿ ಇತ್ಯಾದಿಗಳಾಗಿ ಪರಿವರ್ತಿಸು ವಷ್ಟು ಜಾಣರು. ಆದ್ದರಿಂದ ಸರಕಾರದ ಈ ಬಲೆಗೆ ಕಪ್ಪುಹಣ ಧನಾಢ್ಯರು ಸಿಕ್ಕಿಬೀಳುವುದು ಹೆಚ್ಚಿರದು. ಇದೊಂದು ನಿರರ್ಥಕ ಕ್ರಮ ಎಂಬ ಮಾತೂ ಕೇಳಿಬರುತ್ತಿದೆ, ಆರ್ಥಿಕ ತಜ್ಞ ವಲಯಗಳಿಂದ. ಆದರೆ ಮೋದಿಯವರ ಸರಕಾರ ಹೇಳುತ್ತೆ ಕಪ್ಪುಹಣ ಮಟ್ಟ ಹಾಕಿದಲ್ಲಿ ಸ್ವರ್ಗವನ್ನೇ ಧರೆಗಿಳಿಸಬಹುದು, ಮತ್ತೊಂದು ಅಚ್ಛೇದಿನ್ ಬರಲಿದೆ ಎಂದು. ‘‘ಐವತ್ತು ದಿನಗಳ ಕಾಲ ತಾಳ್ಮೆಯಿಂದಿರಿ, ಎಲ್ಲವೂ ಸರಿಹೋಗುತ್ತದೆ’ ಎಂಬುದು ಪ್ರಧಾನ ಮಂತ್ರಿ ನರೇಂದ್ರ ಮೋದಿಯವರ ಸಮಾಧಾನ. ಇದಕ್ಕಾಗಿ ದೇಶದ ಜನತೆ ಅವರಿಗೆ ಕೃತಜ್ಞರಾಗಿರಬೇಕು. ಆದರೆ ಐವತ್ತು ದಿನಗಳ ಕಾಲ ಏನು ಮಾಡಬೇಕು? ಮಣ್ಣು ತಿನ್ನಬೇಕೆ?
  
ಈ ದೇಶದ ಮುಕ್ಕಾಲು ಪಾಲು ಜನತೆ ಅದಾನಿ-ಅಂಬಾನಿಗಳಲ್ಲ. ದಿನಗೂಲಿ, ತಿಂಗಳ ವೇತನಗಳಿಂದ ಅಹನ್ಯಹನಿ ಕಾಲಕ್ಷೇಪ ಮಾಡುವವರು. ಸಂಜೆ ಕೂಲಿ ಹಣ ತರಬೇಕು, ಒಲೆಯಮೇಲೆ ಅನ್ನದೆಸರು/ಹಿಟ್ಟಿನ ಎಸರು ಇಡಬೇಕು. ತಿಂಗಳ ಸಂಬಳ ಬ್ಯಾಂಕಿನಿಂದ ತೆಗೆದು ಕಿರಾಣಿ ಅಂಗಡಿಯ ಹಿಂದಿನ ತಿಂಗಳ ಬಾಕಿ ತೀರಿಸಿ ದಿನಸಿ ವಗೈರೆ ತರಬೇಕು ಎನ್ನುವಂಥ ಸಮಾಜ ಬಾಂಧವರೇ ಹೆಚ್ಚು. ಆದರೆ ಸಂಸಾರಿಯಲ್ಲದ ಲೋಕಸಂಸಾರಿ ಮೋದಿಯವರಿಗೆ ಇದು ಅರ್ಥವಾಗುವುದು ಕಷ್ಟವೇ. ನೋಟುಗಳ ಏಕಾಏಕಿ ರದ್ದತಿಯಿಂದಾಗಿ ಕೂಲಿಕಾರರಿಗೆ ಕಾರ್ಮಿಕರಿಗೆ ಕೂಲಿ ಪಾವತಿ ಸಲು ಮಾಲಕರಲ್ಲಿ ಹಣವಿಲ್ಲ. ಖಾತೆಯಲ್ಲಿ ಅಳಿದುಳಿದ ಉಳಿತಾಯದ ಹಣವೋ ಸಂಬಳವನ್ನೋ ತೆಗೆದುಕೊಳ್ಳಲು ಬ್ಯಾಂಕುಗಳಲ್ಲಿ ಹಣವಿಲ್ಲ. ಇದ್ದರೂ ನಿರ್ಬಂಧ. ಎಟಿಎಂಗಳಲ್ಳಿ ಹಣವಿಲ್ಲ. ತನ್ನ ಹಣಕ್ಕಾಗಿಯೆ ಬ್ಯಾಂಕು/ಎಟಿಎಂಗಳೆದುರು ಸಾಲುಗಟ್ಟಿನಿಂತು, ಗೋಗರೆಯಬೇಕಾದಂಥ ಪರಿಸ್ಥಿತಿ. ಪ್ರಜೆ ತನ್ನ ಹಣವನ್ನು ತಗೆದುಕೊಳ್ಳುವ ಸ್ವಾತಂತ್ರ್ಯದಿಂದ ವಂಚಿತನಾದ ಪರಿಸ್ಥಿತಿ. ಮಕ್ಕಳ ಮದುವೆ ಮುಂಜಿಗಳಿಗೂ ಖರ್ಚು ಮಾಡುವ ಸ್ವಾತಂತ್ರ್ಯವಿಲ್ಲ. ಅದಕ್ಕೂ ಬ್ಯಾಂಕಿಗೆ ನೂರೆಂಟು ಸಮಜಾಯಿಷಿ ನೀಡಬೇಕು. ಕೃಷಿಕರಿಗೆ ಬಿತ್ತನೆ ಬೀಜ ಗೊಬ್ಬರ ಕೊಳ್ಳಲು ಕಾಸಿಲ್ಲ. ಸಹಕಾರ ಸಂಘಗಳ ಬ್ಯಾಂಕುಗಳಲ್ಲಿ ಹಳೆ ನೋಟುಗಳನ್ನು ಹೊಸದಕ್ಕೆ ಬದಲಾಯಿಸಿಕೊಳ್ಳಲು ಅವಕಾಶವಿಲ್ಲ. ಹೀಗಾಗಿ ಗ್ರಾಮೀಣ ಜನರ ಬದುಕು ಮತ್ತಷ್ಟು ದುರ್ಭರ. ರಾಷ್ಟ್ರೀಕೃತ ಬ್ಯಾಂಕುಗಳಿರುವ ಪ್ರದೇಶದಲ್ಲೂ ಸಾಲುಗಟ್ಟಿ ನಿಲ್ಲಬೇಕು. ಹಣ ಸಿಗುವ ಖಾತರಿ ಇಲ್ಲ. ಹಣಕ್ಕಾಗಿ ನಿಂತು ಹೆಣವಾಗಿ ಬೀಳಬೇಕು. ಇಪ್ಪತ್ತೊಂದನೆ ಶತಮಾನದ ಭಾರತೀಯರ ಹಣೆಬರಹ ಹೀಗಾಗುತ್ತದೆಂದು ಸ್ವಾತಂತ್ರ್ಯ ತಂದುಕೊಟ್ಟ ಮಹಾತ್ಮರು ಕನಸಿನಲ್ಲೂ ಎಣಿಸಿರಲಿಕ್ಕಿಲ್ಲ. ಆದರೆ ಇದು ಕಟು ವಾಸ್ತವ.
ಕೇಂದ್ರದ ಬಿಜೆಪಿ ಸರಕಾರಕ್ಕೆ ಈ ದೇಶದ ಮಣ್ಣಿನ ಬದುಕಿನ ಅರಿವು ಸ್ವಲ್ಪವಾದರೂ ಇದ್ದಿದ್ದರೆ ಅದು ಇಂಥ ಧುಡುಂ ನಿರ್ಧಾರಕ್ಕೆ ಬರುತ್ತಿರಲಿಲ್ಲ. ಅಮಾರ್ತ್ಯಸೇನ್ ಹೇಳಿರುವಂತೆ ಇದು, ‘‘ವಿಶ್ವಾಸದ ಆಧಾರದಲ್ಲಿ ನಿಂತಿರುವ ಅರ್ಥ ವ್ಯವಸ್ಥೆಯ ಮೂಲಕ್ಕೆ ನೀಡಿದ ನಿರಂಕುಶ ಏಟು, ನಿರಂಕುಶ ಅಧಿಕಾರದ ನಿರ್ಧಾರ.’’ ಎಷ್ಟು ಕೋಟಿ ಕಪ್ಪುಹಣ ಇದೆ ಎಂಬುದು ಸರಕಾರಕ್ಕೆ ಗೊತ್ತಿತ್ತು. ಅಷ್ಟು ಮೊತ್ತದ ಗರಿಷ್ಠ ಮೌಲ್ಯದ ನೋಟುಗಳನ್ನು ಚಲಾವಣೆಯಿಂದ ಹಿಂದೆಗೆದು ಕೊಂಡರೆ ಅಷ್ಟೇ ಮೊತ್ತದ ಹೊಸ ನೋಟುಗಳನ್ನು ಚಲಾವಣೆಗೆ ಬಿಡಬೇಕೆಂಬ ಪರಿಜ್ಞಾನ ಸರಕಾರಕ್ಕಿರಲಿಲ್ಲವೆ? ಹೊಸ ನೋಟುಗಳ ಮುದ್ರಣಕ್ಕೆ ಎಷ್ಟು ಕಾಲ ಹಿಡಿಯುತ್ತದೆ ಎಂಬ ಪರಿವೆ ಸರಕಾರಕ್ಕಿರಲಿಲ್ಲವೆ? ಹೊಸ ನೋಟುಗಳ ವಿನ್ಯಾಸ ಹಳೆಯ ಎಟಿಎಂಗಳಿಗೆ ಹೊಂದಿಕೊಳ್ಳುವಂತಿರಬೇಕು ಎಂಬ ಸಾಮಾನ್ಯ ತಿಳಿವಳಿಕೆಯೂ ನಮ್ಮ ರಿಸರ್ವ್ ಬ್ಯಾಂಕ್ ಪ್ರಭೃತಿಗಳಿಗಿರಲಿಲ್ಲವೆ? ದೇಶೀಯ ಟಂಕಸಾಲೆಗಳಲ್ಲಿ ರಾತ್ರೋರಾತ್ರಿ ಅಷ್ಟು ದೊಡ್ಡ ಮೊತ್ತದ ನೋಟುಗಳ ಮುದ್ರಣ ಅಸಾಧ್ಯ ಎಂಬುದು ತಿಳಿದಿರಲಿಲ್ಲವೆ? ವಿದೇಶಗಳಲ್ಲಿ ನೋಟುಗಳನ್ನು ಮುದ್ರಿಸಿ ತರುವ ಸವಲತ್ತು ಇದೆ ಎಂಬುದು ಗೊತ್ತಿರಲಿಲ್ಲವೆ?
‘ಹಿಂದನರಿಯದದು ಮುಂದನೇನ...’ ಎನ್ನುವುದು ವಚನದ ಒಂದು ಮಾತು. ಆದರೆ ಮೋದಿಯವರ ಸರಕಾರಕ್ಕೆ ಹಿಂದಣ ಹೆಜ್ಜೆ ಹಾಗಿರಲಿ ಇಂದಣ ಹೆಜ್ಜೆಯ ಪರಿಚಯವೂ ಇದ್ದಂತಿಲ್ಲ. ಭುಗಿಲೆದ್ದು ಉರಿಯುತ್ತಿರುವ ವರ್ತಮಾನದ ಬಗ್ಗೆ ಯೋಚಿಸದೆ ಅದು ಭವಿಷ್ಯದ ಬಗ್ಗೆ ಮಾತನಾಡಲಾರಂಭಿಸಿದೆ. ಸುಲಭವಾಗಿ ಮನೆಕಟ್ಟಲು ಬ್ಯಾಂಕ್ ಸಾಲ, ಉದ್ಯೋಗಾವಕಾಶ ಏರಿಕೆ ಹೀಗೆ ಬಿಜೆಪಿ ಸರಕಾರ ಮತ್ತು ಪಕ್ಷದ ವಕ್ತಾರರು ನೋಟು ಅಮಾನ್ಯ ತರಲಿರುವ ಭವ್ಯ ಭವಿಷ್ಯದ ಕಾಮನಬಿಲ್ಲುಗಳ ಬಡಾಯಿ ಕೊಚ್ಚುತಿದ್ದಾರೆ. ಪ್ರಧಾನ ಮಂತ್ರಿಯವರಂತೂ ತಮ್ಮದೇ ಆದ ಸಾಮಾಜಿಕ ಮಾಧ್ಯಮದ ಮೂಲಕ ಸಮೀಕ್ಷೆ ನಡೆಸಿ ಜನ ನೋಟು ಅಮಾನ್ಯದ ಪರವಾಗಿದ್ದಾರೆ ಎಂಬ ತೀರ್ಮಾನಕ್ಕೆ ಬಂದಿದ್ದಾರೆ. ಪರಿವಾರದ ‘ಚಿಲಿಪಿಲಿ’(ಟ್ವೀಟ್ಗಳು)ಗಳಾಗಲಿ ಚಂದನ ವಾಹಿನಿಯ ಮುಂದೆ ತಂದುನಿಲ್ಲಿಸಿದವರ ‘ಗಿಳಿಪಾಠ’ವಾಗಲಿ ಯಶಸ್ಸಿನ ಮಾನದಂಡವಾಗದು. ತೊಂದರೆ ತಾಪತ್ರಯಗಳನ್ನು ಹೇಳಿಕೊಳ್ಳಲು ಯಾವುದೇ ವೇದಿಕೆ ಅಥವಾ ಸಾಧನಸಂಪರ್ಕಗಳಿಂದ ವಂಚಿತರಾದ ನಲವತ್ತು ಕೋಟಿ ಅನಕ್ಷರಸ್ಥರು ಮತ್ತು ಇಪ್ಪತ್ತು ಕೋಟಿಗೂ ಹೆಚ್ಚು ಅಸಂಘಟಿತ ಕೂಲಿಕಾರ್ಮಿಕರು ಈ ದೇಶದಲ್ಲಿದ್ದಾರೆ ಎಂಬುದನ್ನು ಮರೆಯವಂತಿಲ್ಲ. ಜನ ಕಪ್ಪುಹಣ/ಭ್ರಷ್ಟಾಚಾರದ ವಿರುದ್ಧವಾಗಿದ್ದಾರೆಯೇ ವಿನಃ ನೋಟು ಅಮಾನ್ಯ ಮತ್ತು ಅದನ್ನು ಜಾರಿಗೆ ತಂದ ವಿವೇಚನಾರಹಿತ ನೀತಿ ಮತ್ತು ಅದಕ್ಷತೆಯನ್ನು ಅನುಮೋದಿಸಿಲ್ಲ ಎಂಬುದು ಅವರ ತಲೆಗೆ ಹೊಳೆದಂತಿಲ್ಲ ಅಥವಾ ಗೂಢಚಾರ ಇಲಾಖೆಯ ವಂದಿಮಾಗಧರು ಅವರಿಗೆ ತಿಳಿಸಿದಂತಿಲ್ಲ. ಮಹಾರಾಷ್ಟ್ರ, ಗುಜರಾತ್ ಸ್ಥಳೀಯ ಸಂಸ್ಥೆಗಳ ಚುನಾವಣೆಗಳಲ್ಲಿನ ಬಿಜೆಪಿ ಜಯವನ್ನು ತಮ್ಮ ನೋಟು ಅಮಾನ್ಯಕ್ಕೆ ದೊರೆತ ವಿಜಯ ಎಂದು ಹೆಮ್ಮೆಯಿಂದ ಬೀಗುವ ಮೋದಿಯವರಿಗೆ ತಮ್ಮದೇ ಆದ ಶ್ರಮ ದುಡಿಮೆಯ ಹಣ ಪಡೆಯಲು ದಿನಗಟ್ಟಲೆ ಬ್ಯಾಂಕು/ ಎಟಿಎಂಗಳೆದುರು ಸಾಲುಗಟ್ಟಿ ನಿಂತು ಹಣ ಸಿಗದೆ ಹೆಣವಾದವರ ಬಗ್ಗೆ ಏನೂ ಅನ್ನಿಸದಿರುವುದು ಎಂಥ ಕ್ರೂರ ವ್ಯಂಗ್ಯ. ಇದಕ್ಕನ್ನುತ್ತಾರೆ ಸಂವೇದಾನಾರಹಿತ ಸರಕಾರ ಎಂದು. ನಿರಂಕುಶ ಅಧಿಕಾರದ ಒಂದು ಅಸಡ್ಢಾಳ ಕ್ರಮದಿಂದಾಗಿ, ತಮ್ಮ ದುಡಿಮೆಯ ಹಣ ಪಡೆಯಲು ಹೋಗಿ ಹೆಣವಾದವರಿಗಾಗಿ ಸರಕಾರದಿಂದ ಒಂದು ಹನಿ ಕಣ್ಣಿರಲ್ಲ! ಇದು ಅಮಾನುಷ ಸರಕಾರ!
ಹೊಸ ನೋಟುಗಳ ಪೂರೈಕೆಯಲ್ಲಿ ಸಂಪೂರ್ಣ ವಿಫಲವಾಗಿರುವ ಸರಕಾರ ತನ್ನ ವೈಫಲ್ಯವನ್ನು ಮುಚ್ಚಿಕೊಳ್ಳಲು ಡಿಜಿಟಲೀಕರಣದ ಮೊರೆಹೊಕ್ಕಿದೆ. ಬೆಳಗಾಗುವುದರೊಳಗಾಗಿ ನಗದು ವ್ಯವಹಾರವನ್ನು ನಿಲ್ಲಿಸುವ ಹುಚ್ಚು ಹಂಬಲ. ಬ್ಯಾಂಕಿಂಗ್ ಸೌಲಭ್ಯವನ್ನೇ ಕಾಣದ ಕೋಟಿಗಟ್ಟಲೆ ಹಳ್ಳಿಗಾಡು ಮಂದಿಗೆ ಪ್ಲಾಸ್ಟಿಕ್ ಹಣ ಹೇಗೆ ಕೈಗೆಟಕೀತು? ಹಣದೊಂದಿಗೆ ಜನಕ್ಕೆ ಭಾವನಾತ್ಮಕ ಸಂಬಂಧವಿದೆ. ಇದನ್ನು ಮರೆಯಬಾರದು. ಅವರ ಪಾಲಿಗೆ ಅದು ಧನಲಕ್ಷ್ಮಿ. ನಗದು ಅರ್ಥವ್ಯವಸ್ಥೆಯನ್ನು ಪೂರ್ತಿಯಾಗಿ ನಿಲಿಸುವ ತುಘಲಕ್ ಆಲೋಚನೆ ಸಲ್ಲದು. ಪ್ಲಾಸ್ಟಿಕ್ ಹಣದ ಬಳಕೆಯನ್ನು ಜನರ ಆಯ್ಕೆಗೆ ಬಿಡುವುದು ಒಳಿತು. ಈಗಾಗಲೇ ಬಹುಪಾಲು ನಗರವಾಸಿ ಮಂದಿ ದೊಡ್ಡಮೊತ್ತದ ಕೊಡುಕೊಳ್ಳುವಿಕೆ ವ್ಯವಹಾರಗಳನ್ನು ಆನ್ಲೈನ್ ಮೂಲಕವೇ ನಡೆಸುತ್ತಿದ್ದಾರೆ. ಹಾಲು, ಹಣ್ಣು, ತರಕಾರಿಯಂಥ ಸಣ್ಣಪುಟ್ಟ ಬಾಬುಗಳಿಗಾದರೂ ನಗದು ಬೇಕಾಗುತ್ತದೆ. ಅಲ್ಲಾದರೂ ಒಂದು ಆಪ್ತ ಸಂಬಂಧ ಉಳಿಸಲು ಸಾಧ್ಯವಾದೀತು.
500ನ ಮತ್ತು 100 ಮೌಲ್ಯದ ಹಳೆಯ ನೋಟುಗಳನ್ನು ಚಲಾವಣೆಯಿಂದ ಹಿಂದೆಗೆದುಕೊಂಡಿದ್ದರ ಮುಖ್ಯ ಉದ್ದೇಶಗಳಲ್ಲಿ ಕಪ್ಪುಹಣ ನಿರ್ನಾಮದ ಜೊತೆಗೆ ಭ್ರಷ್ಟಾಚಾರ ನಿರ್ಮೂಲನ ಮತ್ತು ಭಯೋತ್ಪಾದಕರಿಗೆ ಹಣ ಪೂರೈಕೆ ನಿಗ್ರಹಿಸುವುದೂ ಆಗಿದೆ ಎಂಬುದು ಸರಕಾರದ ಅಂಬೋಣ. ಇದು ಎಷ್ಟರಮಟ್ಟಿಗೆ ಯಶಸ್ವಿಯಾದೀತು? ಒಂದು ಚಿಕ್ಕ ಉದಾಹರಣೆ ಗಮನಿಸೋಣ. ಹಳೇ ನೊಟುಗಳು ಹೋಗಿ ಅವುಗಳ ಜಾಗಕ್ಕೆ 500-2000 ರೂ. ಮೌಲ್ಯದ ಹೊಸ ನೋಟುಗಳು ಬಂದು ಹದಿನೈದು ಇಪ್ಪತ್ತು ದಿನಗಳಾಗಿವೆಯಷ್ಟೆ. ಬೆಂಗಳೂರಿನ ಸರಕಾರಿ ಅಧಿಕಾರಿ ಮತ್ತು ಗುತ್ತಿಗೆದಾರರೊಬ್ಬರ ಮನೆಯಲ್ಲಿ ಒಂದು ಕೋಟಿಗೂ ಹೆಚ್ಚು ಮೊತ್ತದ 2,000 ರೂ. ಮೌಲ್ಯದ ಹೊಸ ನೋಟುಗಳು ಪತ್ತೆಯಾಗಿವೆ. ಚಿಕ್ಕಮಗಳೂರಿನ ಸಮೀಪ 75ಲಕ್ಷ ರೂ. ಮೌಲ್ಯದ ಹೊಸ ನೋಟುಗಳ ಕಳ್ಳಸಾಗಾಣೆೆಯನ್ನು ಹಿಡಿಯಲಾಗಿದೆ. ಹಾಗೆಯೇ ಲಷ್ಕರೆ ತೊಯ್ಬೆ ಭಯೋತ್ಪಾದಕರ ಬಳಿಯೂ 2000 ರೂ. ಹೊಸನೋಟುಗಳು ಸಿಕ್ಕಿವೆ. ತಮಿಳುನಾಡಿನಿಂದಲೂ ಇಂಥ ವರದಿಗಳು ಬಂದಿವೆ. ಹೊಸ ನೋಟುಗಳು ಇಷ್ಟು ಬೇಗ ಅಕ್ರಮಮಾರ್ಗ ಹಿಡಿದಿದ್ದಾದರೂ ಹೇಗೆ? ನೋಟು ಅಮಾನ್ಯ ವಿಚ್ಛಿದ್ರಕಾರಿ. ಅದರಿಂದ ಜನರ ನಡವಳಿಕೆಯನ್ನು ಬದಲಾಯಿಸಿವುದು ಸಾಧ್ಯವಿಲ್ಲ ಎಂದಿರುವ ನೊಬೆಲ್ ಪ್ರಶಸ್ತಿ ವಿಜೇತ ಅರ್ಥ ಶಾಸ್ತ್ರಜ್ಞ ಪಾಲ್ ಕ್ರಗ್ಮನ್ ಅವರ ಮಾತುಗಳಿಗೆ ಇದಕ್ಕಿಂತ ಉತ್ತಮವಾದ ಉದಾಹರಣೆ ಬೇಕೆ?
ಭ್ರಷ್ಟಾಚಾರ ನಿರ್ಮೂಲನೆಗೆ ತಮ್ಮ ಸರಕಾರ ಕಟಿಬದ್ಧವಾಗಿದೆ ಎಂದು ಸಮಯ ಸಿಕ್ಕಾಗಲೆಲ್ಲ ನರೇಂದ್ರ ಮೋದಿಯವರು ಮತ್ತು ಅವರ ಸಂಪುಟದ ಸದಸ್ಯರು ಹೇಳುತ್ತಲೇ ಇರುತ್ತಾರೆ. ಹೀಗೆ ಸಂಕಲ್ಪಮಾಡಿರುವ ಸರಕಾರಕ್ಕೆ ಭ್ರಷ್ಟಾಚಾರ ನಿಗ್ರಹ ಸಂಸ್ಥೆಯಾದ ಲೋಕಪಾಲರ ನೇಮಕ ಏಕೆ ಇನ್ನೂ ಸಾಧ್ಯವಾಗಿಲ್ಲ? ಲೋಕಪಾಲ ಮಸೂದೆ ಸಂಸತ್ತಿನಲ್ಲಿ ಅಂಗೀಕಾರ ಪಡೆದು 2013ರಲ್ಲಿ ಶಾಸನವಾಯಿತು. ಇನ್ನೂ ಲೋಕಪಾಲರ ನೇಮಕವಾಗಿಲ್ಲ. ಲೋಕಪಾಲರ ನೇಮಕದಲ್ಲಿ ಆಗಿರುವ ವಿಳಂಬವನ್ನು ಖಂಡಿಸಿರುವ ಸುಪ್ರೀಂ ಕೋರ್ಟ್ ಭ್ರಷ್ಟಾಚಾರ ನಿರ್ಮೂಲನೆ ಕುರಿತ ಸರಕಾರದ ಬದ್ಧತೆಯನ್ನೇ ಪ್ರಶ್ನಿಸಿದೆ. ಲೋಕಪಾಲರ ನೇಮಕಮಾಡುವ ಸಮಿತಿಯಲ್ಲಿ ಲೋಕಸಭೆಯ ವಿರೋಧ ಪಕ್ಷದ ನಾಯಕರೂ ಸದಸ್ಯರಾಗಿರಬೇಕೆಂದು ಶಾಸನ ಹೇಳುತ್ತದೆ. ಹಾಲಿ ಲೋಕಸಭೆಯಲ್ಲಿ ಅಧಿಕೃತ ವಿರೋಧ ಪಕ್ಷದ ನಾಯಕರು ಇಲ್ಲದಿರುವುದರಿಂದ ಶಾಸನಕ್ಕೆ ತಿದ್ದುಪಡಿ ಮಾಡಬೇಕಾಗಿದೆ ಎಂಬ ವಾದವನ್ನು ನ್ಯಾಯಾಲಯ ಪುರಸ್ಕರಿಸಿಲ್ಲ. ಲೋಕಸಭೆಯಲ್ಲಿ ಅತಿದೊಡ್ಡ ಪಕ್ಷವಾಗಿರುವ ಕಾಂಗ್ರೆಸ್ಸನ್ನೇ ಸಭಾಧ್ಯಕ್ಷರು ತಮ್ಮ ವಿವೇಚನಾ ಅಧಿಕಾರ ಬಳಸಿ ವಿರೋಧ ಪಕ್ಷದ ನಾಯಕರೆಂದು ಮಾನ್ಯಮಾಡಬಹುದು. ಅದನ್ನೂ ಮಾಡಿಲ್ಲ ಅಥವಾ ಶಾಸನಕ್ಕೆ ತಿದ್ದುಪಡಿಯನ್ನೂ ಮಾಡಿಲ್ಲ. ಹಿಗಾಗಿ ಲೋಕಪಾಲರ ನೇಮಕ ನೆನಗುದಿಯಲ್ಲಿ ಬಿದ್ದಿದೆ. ಇದು ಭ್ರಷ್ಟಾಚಾರ ನಿರ್ಮೂಲನೆಯಲ್ಲಿ ಸರಕಾರ ಎಷ್ಟು ಪ್ರಾಮಾಣಿಕವಾಗಿದೆ ಎಂಬುದಕ್ಕೆ ಒಂದು ಸಣ್ಣ ನಿದರ್ಶನವಷ್ಟೆ. ಮೋದಿಯವರು ಗುಜರಾತಿನ ಮುಖ್ಯ ಮಂತ್ರಿಯಾಗಿದ್ದಾಗ ಅಲ್ಲಿ ಲೋಕಾಯುಕ್ತರ ನೇಮಕ ಸರಕಾರ ಮತ್ತು ರಾಜ್ಯಪಾಲರ ನಡುವಣ ವಿವಾದದ ವಿಷಯವಾಗಿತ್ತು. ಲೋಕಪಾಲ/ಲೋಕಾಯುಕ್ತರುಗಳ ಬಗ್ಗೆ ಮೋದಿಯವರಿಗೇಕೆ ಜಿಗುಪ್ಸೆಯೋ ತಿಳಿಯದು. ಇಂಥದೇ ದಿವ್ಯ ತಿರಸ್ಕಾರವನ್ನು ಸಂಸದೀಯ ಪ್ರಜಾಪ್ರಭುತ್ವದ ಬಗ್ಗೆಯೂ ನಾವು ಕಾಣುತ್ತಿದ್ದೇವೆ. ಸಂಸತ್ ಸದಸ್ಯರು ಸದನದಲ್ಲಿ ಗಂಭೀರ ಚರ್ಚೆಯಲ್ಲಿ ತೊಡಗುವುದಕ್ಕಿಂತ ಬಾವಿಗೆ ಬಿದ್ದು ಹುಯಿಲೆಬ್ಬಿಸುವದರಲ್ಲೇ ಹೆಚ್ಚು ಉತ್ಸುಕರಿರುವಂತೆ ತೋರುತ್ತದೆ. ಇದರಲ್ಲಿ ಪಕ್ಷಭೇದವಿಲ್ಲ. ವಿರೋಧ ಪಕ್ಷದಲ್ಲಿದ್ದಾಗ ಬಿಜೆಪಿ ಹೀಗೇ ಮಾಡುತ್ತಿತ್ತು. ಈಗ ಕಾಂಗ್ರೆಸ್ಸಿಗರು ಮಾಡುತ್ತಿದ್ದಾರೆ. ಈ ಸಲ ಅಧಿವೇಶನ ಶುರುವಾದಾಗಿನಿಂದಲೂ ವಿರೋಧ ಪಕ್ಷಗಳ ಸದಸ್ಯರುಗಳು ಸಂಸತ್ತಿನ ಎರಡೂ ಸದನಗಳಲ್ಲಿ ಪ್ರಧಾನಿ ಮೋದಿಯವರ ಉಪಸ್ಥಿತಿಗೆ ಆಗ್ರಹಿಸಿ ಗದ್ದಲಗಲಾಟೆ ಮಾಡುತ್ತಿದ್ದಾರೆ. ಇದರಿಂದಾಗಿ ಸದನಗಳಲ್ಲಿ ಕಲಾಪಗಳೇ ನಡೆಯುತ್ತಿಲ್ಲ. ಕಳೆದ ಅಧಿವೇಶನದಲ್ಲೂ ಮೋದಿಯವರ ಉತ್ತರಕ್ಕಾಗಿ ಆಗ್ರಹಿಸಿ ಹೀಗೆಯೇ ಕಲಾಪಕ್ಕೆ ತಡೆಯೊಡ್ಡಿದ್ದರು. ಮೋದಿಯವರು ಹೊರಗಡೆ ಮಾತನಾಡುತ್ತಾರೆ, ಸದನದಲ್ಲಿ ಮಾತನಾಡುವುದಿಲ್ಲ. ಸಂಸತ್ ಭವನಕ್ಕೆ ಬರುತ್ತಾರೆ, ಸದನಗಳಿಗೆ ಬರುವುದಿಲ್ಲ ಎಂಬುದು ವಿರೋಧ ಪಕ್ಷಗಳ ದೂರು. ಇದರಲ್ಲಿ ಹುರುಳಿಲ್ಲದೇ ಇಲ್ಲ. ಮೋದಿಯವರಿಗೆ ಚುನಾಯಿತ ಜನಪ್ರತಿನಿಧಿಗಳಿರುವ ಲೋಕಸಭೆ ಬಗ್ಗೆಯೂ ಜುಗುಪ್ಸೆಯೇನೋ! ಒಟ್ಟಾರೆಯಾಗಿ, ಸದಸ್ಯರಿರಲಿ ಪ್ರಧಾನಿಗಳಿರಲಿ, ಇಂಥ ಅನಾದರಣೀಯ ಪ್ರವೃತ್ತಿ ಸಂಸದೀಯ ಪ್ರಜಾಸತ್ತೆಯ ಆರೋಗ್ಯದ ದೃಷ್ಟಿಯಿಂದ ಒಳ್ಳೆಯದಲ್ಲ.</p><h3>Varthabarati</h3><h2 id="ch29">ಬದ್ಧ ಭಾರತೀಯ</h2><h3>ಬಾಲಸುಬ್ರಹ್ಮಣ್ಯ ಕಂಜರ್ಪಣೆ</h3><p>
ನನ್ನ ಅಭಿಮಾನಿ ಓದುಗರೊಬ್ಬರು ನನಗೆ ಡಿಮೊನಿಟೈಜೇಷನ್ ಬಗ್ಗೆ ಅನೇಕರು ಅನೇಕ ರೀತಿಯ ಅಭಿಪ್ರಾಯಗಳನ್ನು ನೀಡಿದ್ದಾರೆ: ‘‘ನ್ಯೂಟನ್‌ನ ‘ಮೋದಿ’ಕೃತ ನಿಯಮದಂತೆ ಮೋದಿಯ ಕುರಿತು ಕಾಳಸಂತೆಕೋರರು ಮಾತ್ರ ಟೀಕಿಸುತ್ತಿದ್ದಾರೆ; ಆದ್ದರಿಂದ ನಿಮ್ಮ ಅನುಗಾಲದ ಅಭಿಪ್ರಾಯಕ್ಕೆ ಕಾದಿದ್ದೇನೆ.’’ ಎಂಬ ಒಂದು ಸಂದೇಶವನ್ನು ಕಳುಹಿಸಿದರು. ನನ್ನಲ್ಲಿ ಕಪ್ಪುಹಣವಿಲ್ಲ; ಹೆಚ್ಚು ಹಣವೂ ಇಲ್ಲ. ಆದರೆ ಮೋದಿಯ ಈ ನಡೆಯ ಕುರಿತು ಅತೀವ ನಿರಾಶೆಯಿದೆ; ಬೇಸರವಿದೆ.
ಕಪ್ಪುಹಣಕ್ಕೂ ಮೋದಿಯ ಈ ಹೆಜ್ಜೆಗೂ ಸಂಬಂಧವಿಲ್ಲ. ಮೋದಿಯ ಪಡೆ ಈ ಸಂದರ್ಭವನ್ನು ಹೇಗೆ ತಮ್ಮ ಅನುಕೂಲಕ್ಕೆ ಬಳಸಿಕೊಂಡಿವೆಯೆಂದರೆ ಕಪ್ಪುಹಣವಿದ್ದವರು ಮಾತ್ರ ಮೋದಿಯನ್ನು ದ್ವೇಷಿಸುತ್ತಾರೆ; ಅಥವಾ ಮೋದಿಯನ್ನು ಟೀಕಿಸುವುದೆಂದರೆ ಕಪ್ಪುಹಣವನ್ನು ಹೊಂದಿದಂತೆ! ಎಂಬ ಸೂತ್ರವನ್ನು, ಪ್ರಮೇಯವನ್ನು ದೇಶದೆಲ್ಲೆಡೆ ನಂಬುವಂತೆ ಬಿತ್ತಿದ್ದಾರೆ. ಹೀಗಾಗಿ ಕಪ್ಪುಹಣವೆಂದರೆ ಏನೆಂದು ಅರಿಯದ ಬಡವರು ಕಪ್ಪುಹಣ ಹೊರಗೆ ಬರುತ್ತದೆಂದು ಸೋರುತ್ತಿರುವ ತಮ್ಮ ಮಣ್ಣಿನ ಮನೆಗಳ ಬಿಲದ ಬಾಗಿಲಲ್ಲಿ ದೊಣ್ಣೆ ಹಿಡಿದು ಕಾಯುವ ಪರಿಸ್ಥಿತಿ ಬಂದಿದೆ.
ಅನೇಕರಿಗೆ ಗೊತ್ತಿಲ್ಲ. ಈ ದೇಶದಲ್ಲಿ ಬಹುಮತವಿರುವುದು ಅನಕ್ಷರತೆಗೆ; ಬಡತನಕ್ಕೆ; ಅಜ್ಞಾನಕ್ಕೆ. ಆದ್ದರಿಂದ ಎಂತಹ ಕೃತ್ರಿಮವೂ ಈ ದೇಶದಲ್ಲಿ ಜನಪ್ರಿಯವಾಗಬಲ್ಲುದು. ಕತ್ತೆ ಒದರಿದರೆ ಅದಕ್ಕೆ ಕಾಸು ಹಾಕುವವರಿಲ್ಲ; ಆದರೆ ಕತ್ತೆಯಂತೆ ಒದರಿದರೆ ಅದನ್ನು ನೋಡಲು, ಕೇಳಲು ಟಿಕೆಟ್ ಕೊಂಡು ಬರುವವರಿದ್ದಾರೆ. ವೈಚಾರಿಕವಾಗಿ ಯೋಚಿಸದೆ ಜನಪ್ರಿಯತೆಯ ಹಿಂದೆ ಮತ್ತು ಗೆದ್ದೆತ್ತಿನ ಬಾಲ ಹಿಡಿವ ಮಂದಿಗೆ ಈ ದೇಶದಲ್ಲಿ ಅಭಾವವಿಲ್ಲ. ಎಂತಹ ಕ್ರಾಂತಿಕಾರಕ ಯೋಚನೆ-ಸಿದ್ಧಾಂತಗಳನ್ನೂ ಹೈಜಾಕ್ ಮಾಡಿ ಭಾರತೀಕರಣಗೊಳಿಸಿ ದೇಶಭಕ್ತಿಯ ಭಿತ್ತಿಫಲಕಗಳಾಗಿಸುವ ಒಂದು ದೊಡ್ಡ ಬ್ರಿಗೇಡ್ ನಮ್ಮಲ್ಲಿದೆ. ಭಗತ್ ಸಿಂಗ್ ತನ್ನ ಅಲ್ಪಾವಧಿ ಬದುಕಿನ ಕೊನೆಯ ದಿನಗಳಲ್ಲಿ ತಾನೇಕೆ ನಾಸ್ತಿಕನೆಂದು ವಿವರಿಸಿದರೂ ಎಡಪಂಥದ ತತ್ವಗಳಿಗೆ ಒಡ್ಡಿಕೊಂಡಿದ್ದರೂ ಆತನನ್ನು ದೇಶಭಕ್ತಿಯ ಮಸಿಪಾಕದಲ್ಲಿ ಅದ್ದಿ ಆತನ ವಿಶಿಷ್ಟ ವ್ಯಕ್ತಿತ್ವವನ್ನು ಮುಚ್ಚಿಹಾಕಲಾಗಿದೆ. ವಿವೇಕನಂದರ ಸಮತಾವಾದದ, ಸಮಾಜವಾದದ, ಸುಧಾರಣಾ ಮನೋಭಾವವನ್ನು ಬದಿಗೊತ್ತಿ ಅವರನ್ನು ಒಬ್ಬ ಪ್ರಚಂಡ ಹಿಂದು ಧಾರ್ಮಿಕ ಮುಖಂಡರಂತೆ ಚಿತ್ರಿಸಲಾಗಿದೆ; ಇತ್ತೀಚೆಗಿನ ಹೊಸ ಬೆಳವಣಿಗೆಯೆಂದರೆ ಭಾರತದ ಎಲ್ಲ ಹುಳುಕುಗಳನ್ನು ತಮ್ಮ ಮಂತ್ರದಂಡದ ಮೂಲಕ ಬಿಚ್ಚಿಟ್ಟ ಬಾಬಾ ಸಾಹೇಬ್ ಅಂಬೇಡ್ಕರ್ ಅವರನ್ನು ಈಗ ಹಿಂದು ತತ್ವಾದರ್ಶಗಳ ಭಾರತ ಭಕ್ತರೆಂದು ವರ್ಣಿಸಲಾಗುತ್ತಿದೆ!
ಇಂದಿನ ಮುಕ್ತ- ಬಯಲು ರಂಗಮಂಟಪದಂತಹ- ವೇದಿಕೆಗಳಲ್ಲಿ ಯಾರು ಏನು ಬೇಕಾದರೂ ಹೇಳಬಹುದಾದ್ದರಿಂದ ಅಭಿವ್ಯಕ್ತಿಗೆ ಲಂಗುಲಗಾಮಿಲ್ಲ. ತೆಂಕಲೈ-ಬಡಗಲೈ ಎಂದು ಕರ್ಮಠ ಬ್ರಾಹ್ಮಣರು ಜಗಳಾಡಿದಂತೆ ಇಡೀ ಸಮಾಜವೇ ಬಣಗಳಾಗಿ ಒಡೆದು ಪ್ರತಿಯೊಂದು ಬಣವೂ ತಾವು ನಂಬಿದ ವಿಚಾರ ಹಾಗೂ ಭಾವಗಳಿಗಾಗಿ ಕಿತ್ತಾಡುತ್ತಿವೆ. ಸದ್ಯಕ್ಕೆ ಮನರಂಜನೆಗೆ ಅಭಾವವಿಲ್ಲ.
500 ಮತ್ತು 1000 ರೂಪಾಯಿ ನೋಟುಗಳ ರದ್ದತಿಯಿಂದಾಗಿ ದೇಶದೆಲ್ಲೆಡೆ ಉಂಟಾದ ಕೋಲಾಹಲ ಇನ್ನೂ ಆರಿಲ್ಲವಾದರೂ ಜನರ ಪ್ರತಿಭಟನೆಯ ಧ್ವನಿಯು ಸಿನಿಕತನದಿಂದ, ಹತಾಶೆಯಿಂದ ಕ್ಷೀಣವಾಗುತ್ತಿದೆ. ಈ ಸಿನಿಕತನ, ಹತಾಶೆಗಳನ್ನು ಹೆಚ್ಚಿಸುವಂತೆ ಮೋದಿ ತನ್ನ ಈ ಹೆಜ್ಜೆಗೆ ಶೇ. 80 ಭಾರತೀಯರು ಬೆಂಬಲವಾಗಿದ್ದಾರೆಂಬ ಮಾಹಿತಿಯನ್ನು ಅಂಕೆ-ಸಂಖ್ಯೆ ಸಹಿತ ಹೇಳಿದರೆಂದು ವರದಿಯಾಗಿದೆ. ಈ ಸಮೀಕ್ಷೆಯಲ್ಲಿ ಸುಮಾರು ಐದು ಲಕ್ಷ ಮಂದಿ ಭಾಗವಹಿಸಿದ್ದರಂತೆ ಮತ್ತು ಅವರಲ್ಲಿ 82 ಶೇಕಡಾ ಮೋದಿಯ ಈ ನಡೆಯನ್ನು ಬೆಂಬಲಿಸಿದ್ದಾರಂತೆ! 134 ಕೋಟಿ ಜನಸಂಖ್ಯೆಯ ದೇಶದಲ್ಲಿ 5 ಲಕ್ಷವೆಂಬುದು ನಗಣ್ಯ. ಮೋದಿಯ ರಾಜಕೀಯ ಪಕ್ಷದ ಕಾರ್ಯಕರ್ತರ, ಸದಸ್ಯರ, ಹಿತೈಷಿಗಳ, ಬೆಂಬಲಿಗರ ಸಂಖ್ಯೆಯೇ ಇದಕ್ಕಿಂತ ಭಾರೀ ಹೆಚ್ಚಿರಬಹುದು. ಅವರೂ ಪೂರ್ಣವಾಗಿ ಭಾಗವಹಿಸದ ಈ ಸಮೀಕ್ಷೆಯು ಪ್ರಾತಿನಿಧಿಕವಾಗುವುದು ಹೇಗೆ?
ಎಲ್ಲವೂ ಸರಿಯಿದೆಯೆಂದು ಮೋದಿ ಘೋಷಿಸುತ್ತಿರುವಾಗಲೇ ದೇಶಾದ್ಯಂತ ಬ್ಯಾಂಕುಗಳ, ಮುಚ್ಚಿದ ಎಟಿಎಂಗಳ ಮುಂದೆ ಕ್ಯೂ ನಿಂತು ದಣಿದ, ದಣಿವ ಭಾರತೀಯರ ಸಂಖ್ಯೆ ಹೆಚ್ಚುತ್ತಲೇ ಇದೆ. ಸಂಜೆಯ ಹೊತ್ತಿಗೆ ಸುಸ್ತಾಗಿ ನಿರಾಶೆಯ ಮುಖ ಹೊತ್ತು ಮರಳುವವನೂ ತನ್ನ ಈ ಎಲ್ಲ ಭಾವಗಳನ್ನು ಮುಚ್ಚಿಟ್ಟು ಎಲ್ಲವೂ ಸರಿಯಾಗಿದೆಯೆಂಬ ಭಾವವನ್ನು ಬಿಂಬಿಸಿದರೆ ಅದರ ಅರ್ಥವೇನಿರಬಹುದು?
 ಇದರ ಹಿಂದಿನ ಸತ್ಯವನ್ನು ಅರ್ಥಮಾಡಿಕೊಳ್ಳಲು ಒಂದು ವರ್ಗದ, ಬಣದ, ಕಾರ್ಯಕರ್ತರಂತಹ ಮಂದಿ ಪ್ರಯತ್ನಿಸುವುದೇ ಇಲ್ಲ. ಏಕೆಂದರೆ ಹಾಗೆ ಅವರು ತಮ್ಮ ಬುದ್ಧಿ-ಮನಸ್ಸುಗಳ ಕಿಟಿಕಿಗಳನ್ನು ತೆರೆದು ನೋಡಿದರೆ ಅವರು ಮೋದಿಯನ್ನು ಬೆಂಬಲಿಸಲು ಸಾಧ್ಯವಾಗುವುದಿಲ್ಲ. ಈ ಗುಂಪು ತಾವು ನಂಬಿದ (ಅಥವಾ ನಂಬದ- ಆದರೆ ತಮಗೆ ಸದ್ಯಕ್ಕೆ ಅನುಕೂಲವಾದ) ಸುಳ್ಳನ್ನು ಸತ್ಯದ ತಲೆಯ ಮೇಲೆ ಹೊಡೆದಂತೆ ಪ್ರಚಾರಮಾಡುತ್ತಿರುತ್ತಾರೆ.
ಇಂತಹವರು ಕಾಣದ ಕೆಲವು ಸಂಗತಿಗಳು ಇಲ್ಲಿವೆ:
 ನಾನು ಆಗಾಗ ಬ್ರೆಡ್ ಕೊಳ್ಳುವ ಅಂಗಡಿಯಲ್ಲಿ ನೋಟು ರದ್ದತಿಯ ಅನಂತರ ಮೊದಲ ಬಾರಿಗೆ ಹೋದಾಗ 20 ರೂಪಾಯಿಗೆ ಚೆಕ್ ಕೊಡಲೇ ಎಂದು ಕೇಳಿದೆ. ಆ ಅಂಗಡಿಯಾಕೆ ಅವರಿಗೆ (ಕೇಂದ್ರ ಸರಕಾರಕ್ಕೆ) ಹುಚ್ಚು ಅಂತ ನಿಮಗೂ ಹುಚ್ಚೇ ಎಂಬರ್ಥದ ಮಾತುಗಳನ್ನು ಹೇಳಿದಳು. ನೆರೆಯ ಜಿಲ್ಲೆಯಿಂದ ಅಂದರೆ ಸುಮಾರು 60 ಕಿಲೋಮೀಟರ್ ದೂರದಿಂದ ಬೆಳಗಿನ ರಾತ್ರಿಬಸ್ಸಿನಲ್ಲಿ ಬಂದು ಬುಟ್ಟಿ ತುಂಬ ತರಕಾರಿ ಸೊಪ್ಪು, ಹೂಗಳನ್ನು ಮನೆ ಮನೆಗೆ ಮಾರಾಟ ಮಾಡುವ ಹುಡುಗಿ ಅನೇಕ ದಿನ ಬರಲೇ ಇಲ್ಲ. ವಿಚಾರಿಸಿದರೆ ಆಕೆಗೆ ಈ ವ್ಯಾಪಾರದ ವಸ್ತುಗಳನ್ನು ಕೊಳ್ಳಲು ಹೊಸ ಹಣವಿರಲಿಲ್ಲ. ಸಂಪಾದಿಸಿ ಕೂಡಿಟ್ಟ ಒಂದಷ್ಟು 500-1000ದ ನೋಟುಗಳನ್ನು ಬದಲಾಯಿಸಲು ಕ್ಯೂ ನಿಲ್ಲಲು ಹೋಗಬೇಕಿತ್ತಂತೆ. ಹೀಗೆ ಇಡೀ ದಿನ ಕ್ಯೂ ನಿಂತು ಪರಿಹಾರ ಪಡೆದ ಹೊತ್ತಿನಲ್ಲಿ ಆಕೆಯ ದೈನಿಕ ಆದಾಯ ಖೋತಾ ಆಗಿತ್ತು!
ನೋಟುಗಳನ್ನು ವಿನಿಮಯ ಮಾಡಲು, ತಮ್ಮ ತಮ್ಮ ಖಾತೆಗೆ ಠೇವಣಿಯಿಡಲು, ಮಾಹಿತಿಯ ಕೊರತೆಯಿದ್ದವರು ಸಾಕಷ್ಟಿದ್ದರು. ವೃತ್ತಿಪರರ ಕಚೇರಿಗಳಿಗೆ ಎಡತಾಕುವ ಬಹಳಷ್ಟು ಮಂದಿ ಹಳೆಯ ನೋಟುಗಳನ್ನು ನೀಡಲು ಪ್ರಯತ್ನಿಸುತ್ತಿದ್ದರು. ಒಂದಷ್ಟು ದಿನ ಬಸ್ಸು, ಪೆಟ್ರೋಲ್ ಬಂಕ್ ಮುಂತಾದ ಸ್ಥಾನಗಳಲ್ಲಿ ಈ ಹಳೆಯ ನೋಟ್‌ಗಳನ್ನು ಪಡೆಯುತ್ತಿದ್ದರಾದರೂ ಅವರಲ್ಲಿ ಮರಳಿಸಲು ಚಿಲ್ಲರೆ ಹಣವಿರಲಿಲ್ಲ. ಪೆಟ್ರೋಲ್ ಬಂಕಿನಲ್ಲಿ ಸ್ಕೂಟರ್, ಆಟೋರಿಕ್ಷಾ, ಬೈಕ್‌ಗಳ ಸವಾರರು ಪೆಟ್ರೋಲ್ ಹಾಕಿಸಲು ಹೋದರೆ ಬಂಕ್‌ನವರು ಹಳೆಯ ನೋಟುಗಳನ್ನು ಸ್ವೀಕರಿಸಬೇಕಾದರೆ ಕನಿಷ್ಠ 500 ರೂಪಾಯಿಗಳ ಪೆಟ್ರೋಲ್ ಹಾಕಿಸಬೇಕೆಂಬ ಷರತ್ತು ಹಾಕುತ್ತಿದ್ದರು. ದ್ವಿಚಕ್ರ-ತ್ರಿಚಕ್ರದವರು 500 ರೂಪಾಯಿಗಳ ಇಂಧನ ಹಾಕಿಸುವುದಾದರೂ ಹೇಗೆ? ಈ ಸಮಸ್ಯೆಯನ್ನು ಪರಿಹರಿಸುವುದಾದರೂ ಹೇಗೆ? ಚಲಾವಣೆಯಲ್ಲಿರುವ ಹಣದ ಅಭಾವ. ಎಲ್ಲಿ ಹೋದರೂ ಕ್ಯೂ. ಕೆಲವು ದಿನ ಈ ದೇಶದಲ್ಲಿ ಚಿಲ್ಲರೆ ಭಾರತೀಯರೇ ಎಲ್ಲ! ಕ್ಯೂನಲ್ಲಿ ಒಬ್ಬ ರಾಜಕಾರಣಿಯೂ ಇರಲಿಲ್ಲ!
 ಹಾಲು, ತರಕಾರಿ ಹೂ ಕೊಳ್ಳಲು ಹಣದ ಅಭಾವವಲ್ಲ; ಚಿಲ್ಲರೆಯ ಅಭಾವ. ಬದುಕಿನಲ್ಲೇ ಮೊದಲ ಬಾರಿಗೆ ಹಣದ ನಿರುಪಯುಕ್ತತೆ ಅರ್ಥವಾಯಿತು ಎಂದರು ಒಬ್ಬರು. ಅನೇಕರು ಈ ಬೆಳವಣಿಗೆಯನ್ನು ಇತ್ಯಾತ್ಮಕವಾಗಿ ಗುರುತಿಸಿ ಕಳೆದ ಒಂದೆರಡು ವಾರಗಳಿಂದ ಏನೂ ಖರ್ಚಾಗಿಲ್ಲ; ಬಹಳಷ್ಟು ಹಣ ಉಳಿಯಿತು ಎಂದರು. ನಾನೂ ಅಷ್ಟೆ; ಮನೆಗೆ ನಿಯತಕಾಲಿಕವಾಗಿ ಬರುವ ಪತ್ರಿಕೆಗಳ ಹೊರತಾಗಿ ಮಳಿಗೆಗಳಲ್ಲಿ ಯಾವ ಪತ್ರಿಕೆಯನ್ನಾಗಲೀ ನಿಯತಕಾಲಿಕಗಳನ್ನಾಗಲೀ ಪುಸ್ತಕಗಳನ್ನಾಗಲೀ ಕೊಳ್ಳಲೇ ಇಲ್ಲ. ಮಕ್ಕಳಾಗದೆ ಹಣ ಉಳಿಸಿದಂತಿತ್ತು ಈ ಅನುಭವ.
ಇದರ ನಡುವೆ ಸಾರಾಯಿ ಅಂಗಡಿ, ಸಿನೆಮಾ ಹೀಗೆಲ್ಲ ಕ್ಯೂ ನಿಲ್ಲುತ್ತಿರಲಿಲ್ಲವೇ ಆಗ ನಿಮಗೆಲ್ಲಿತ್ತು ಈ ಶೋಕ? ಈ ಕ್ಯೂವನ್ನು ಮಾತ್ರ ಟೀಕಿಸುತ್ತೀರಲ್ಲ ಎಂಬ ವಾದ. ನಮ್ಮ ಆಸಕ್ತಿಯ ವಸ್ತುವನ್ನು ಪಡೆಯಲು ಕ್ಯೂ ನಿಲ್ಲುವುದಕ್ಕೂ ಬಲಾತ್ಕಾರವಾಗಿ ಕ್ಯೂ ನಿಲ್ಲುವುದಕ್ಕೂ ಇರುವ ವ್ಯತ್ಯಾಸವನ್ನು ಕಾಣದ ಮಂದಿಗೆ ಏನು ಉತ್ತರಿಸಲಿ?
ಬಸ್ಸಿನಲ್ಲೂ ಇದೇ ಗೋಳು. ಸುಲಭವಾಗಿ ಚಿಲ್ಲರೆ ಸಿಕ್ಕದು. ಚಿಲ್ಲರೆಯಿಲ್ಲದಿದ್ದರೆ ಪ್ರಯಾಣದ ಯೋಗವಿಲ್ಲ. ಕ.ರಾ.ರ.ಸ.ನಿಗಮಕ್ಕೆ ದಿನವೊಂದಕ್ಕೆ 50 ಲಕ್ಷ ರೂಪಾಯಿಗಳ ನಷ್ಟವಂತೆ!
ಏತನ್ಮಧ್ಯೆ ಕಪ್ಪನ್ನು ಬಿಳಿಮಾಡುವ ದಂಧೆ ಯಥಾ ಪ್ರಕಾರ ನಡೆದೇ ಇತ್ತು: ಪೆಟ್ರೋಲ್ ಬಂಕಿನಲ್ಲಿ ಎಲ್ಲರೂ ಹಳೆಯ ನೋಟುಗಳನ್ನು ನೀಡುತ್ತಿರಲಿಲ್ಲ. ಅನೇಕರು ಹೇಗೋ ಒದ್ದಾಡಿ ನೂರು-ಐವತ್ತರ ನೋಟುಗಳನ್ನು ಅನಂತರ ಹೊಸ 2,000 ರೂಪಾಯಿಗಳ ನೋಟುಗಳನ್ನು ನೀಡಿ ಇಂಧನ ಭರ್ತಿ ಮಾಡಿಕೊಳ್ಳುತ್ತಿದ್ದರು. ಆದರೆ ಸಂಜೆಯ ಹೊತ್ತಿಗೆ ಈ ಹೊಸ ಮತ್ತು ಚಲಾವಣೆಯಲ್ಲಿರುವ ನೋಟುಗಳು ಅದು ಹೇಗೋ ಹಳೆಯ 500-1000 ರೂಪಾಯಿಗಳ ನೋಟುಗಳಾಗಿ ಬದಲಾವಣೆ ಹೊಂದಿ ಯಾರದ್ದೋ ಖಾತೆಗೆ ಸೇರಿ ಬಿಳಿಯಾಗುತ್ತಿದ್ದವು! ಹಾಲು ಮಾರಾಟದ ಸಂಗತಿಯೂ ಹೀಗೇ ಆಗುತ್ತಿತ್ತು: ಗ್ರಾಹಕರು ಐವತ್ತೋ ನೂರೋ ನೀಡಿದರೆ ಅವೆಲ್ಲ ಸಂಜೆಯ ಹೊತ್ತಿಗೆ 500-1000ಗಳಾಗಿ ಬೆಳ್ಳಗಾಗುತ್ತಿದ್ದವು!
ಅನೇಕರಿಗೆ ಬಿಳಿಕೂದಲನ್ನು ಕಪ್ಪುಮಾಡುವುದು ಹೇಗೆ ಉದ್ಯಮವೋ ಹಾಗೆಯೇ ಅನೇಕರಿಗೆ ಕಪ್ಪುಹಣವನ್ನು ಬಿಳಿ ಮಾಡುವುದು ಒಂದು ಉದ್ಯಮ. ಇದನ್ನು ರಾಜಕಾರಣಿಗಳು ಪಕ್ಷಾತೀತವಾಗಿ ಮಾಡುತ್ತಿದ್ದರೆಂಬುದು ಸಂತೋಷದ ವಿಚಾರ. ಕಪ್ಪುಹಣವೆಂದರೆ ನಾವು ನೋಡುವ ನೋಟುಗಳಷ್ಟೇ ಅಲ್ಲ; ಅದರಿಂದಾಗುವ ಎಲ್ಲ ಲಾಭಗಳೂ ಕಪ್ಪೇ. ಸುಮಾರು ಶೇ. 90 ಮಂದಿಯಿಂದ ಒಟ್ಟಾರೆ ಸುಮಾರು ಶೇ. 55 ಕಪ್ಪುಹಣ ಲೆಕ್ಕಕ್ಕೆ ಸಿಕ್ಕಿದೆ. ಉಳಿಕೆ ಸುಮಾರು 6 ಲಕ್ಷ ಕೋಟಿ ಹಣ ಬೆರಳೆಣಿಕೆಯ ಅಥವಾ ಕೆಲವು ನೂರು ಅಥವಾ ಹೆಚ್ಚೆಂದರೆ ಕೆಲವು ಸಾವಿರ ಮಂದಿಯಲ್ಲಿದೆ. ಅದನ್ನವರು ಬೆಳ್ಳಗಾಗಿಸುವುದಕ್ಕೆ ಬೇಕಾದ ಎಲ್ಲ ಸೌಲಭ್ಯಗಳನ್ನು ಕೇಂದ್ರ ಸರಕಾರ ಮಾಡುತ್ತಲಿದೆ.
ನಮ್ಮಲ್ಲಿ ವಾಡಿಕೆಯ ಮಾತೊಂದಿದೆ. ಮೂವತ್ತೈದು ವರ್ಷ ಪ್ರಾಯದವರೆಗೆ ಕಷ್ಟ ಅನುಭವಿಸಿದರೆ ಸಾಕೆಂದು ಹಿರಿಯರು ಹೇಳುತ್ತಾರೆ. ಅನಂತರ? ಅನಂತರ ಅದು ಕಷ್ಟ ಅಂತ ಅನ್ನಿಸುವುದಿಲ್ಲ! ಮೋದಿ ಈಗ ದಶಂಬರ 31ರ ವರೆಗೆ ಕಾಯಿರಿ ಎಂದು ಹೇಳುತ್ತಿದ್ದಾರೆ: ಕ್ಯಾಶ್‌ಲೆಸ್ ಸಮಾಜವನ್ನು ಸೃಷ್ಟಿಸಲು ಹೊರಟಿದ್ದಾರೆ. ಪ್ರಾಯಃ ಅಷ್ಟರಲ್ಲಿ ನಾವೆಲ್ಲ ಈ ಕಷ್ಟಕ್ಕೆ ಒಗ್ಗಿಹೋಗಿರುತ್ತೇವೆ. ವಿದ್ಯುತ್, ದೂರಸಂಪರ್ಕ ಇವ್ಯಾವುದು ಸರಿಯಿಲ್ಲದಿರುವ ಈ ದೇಶದಲ್ಲಿ ಮೊಬೈಲ್, ಕ್ರೆಡಿಟ್/ಡೆೆಬಿಟ್ ಕಾರ್ಡ್ ಗಳ ಮೂಲಕ ಸಮಾಜ ನಡೆಯುತ್ತದೆಂದು ಭಾವಿಸುವಷ್ಟು ದಡ್ಡರು, ಬದ್ಧ ಭಾರತೀಯರು ನಾವು ಹೇಗಾೆವು ಎಂಬುದು ಸೋಜಿಗದ ವಿಚಾರ!
ನನ್ನ ನೆರೆಯ ಬಡವನೊಬ್ಬ ಕೇಳಿದ: ಸರ್, ಕ್ಯಾಶ್‌ಲೆಸ್ ಎಂದರೆ ನಾವೆಲ್ಲ ಲ್ಯಾಂಡ್ ಲೆಸ್ ಆಗಿದ್ದೀವಲ್ಲ ಹಾಗಾ? ಜಾಗವೂ ಇಲ್ಲ, ಹಣವೂ ಇಲ್ಲ ಎಂದರೆ ಹೇಗೆ? ಇರಬಹುದೇನೋ ಅನ್ನಿಸುತ್ತದೆ. ಮುಂದೆ ಬ್ರೈನ್ ಲೆಸ್ ಆದರೆ ಹೇಗಿರುತ್ತದೆ? ಮುಂದೇನು? ಈಗಲೇ ಆಗಿದ್ದೇವೇನೋ?

ಮೋದಿ ಈಗ ದಶಂಬರ 31ರ ವರೆಗೆ ಕಾಯಿರಿ ಎಂದು ಹೇಳುತ್ತಿದ್ದಾರೆ: ಕ್ಯಾಷ್‌ಲೆಸ್ ಸಮಾಜವನ್ನು ಸೃಷ್ಟಿಸಲು ಹೊರಟಿದ್ದಾರೆ. ಪ್ರಾಯಃ ಅಷ್ಟರಲ್ಲಿ ನಾವೆಲ್ಲ ಈ ಕಷ್ಟಕ್ಕೆ ಒಗ್ಗಿಹೋಗಿರುತ್ತೇವೆ. ವಿದ್ಯುತ್, ದೂರಸಂಪರ್ಕ ಇವ್ಯಾವುದು ಸರಿಯಿಲ್ಲದಿರುವ ಈ ದೇಶದಲ್ಲಿ ಮೊಬೈಲ್, ಕ್ರೆಡಿಟ್/ಡೆೆಬಿಟ್ ಕಾರ್ಡ್‌ಗಳ ಮೂಲಕ ಸಮಾಜ ನಡೆಯುತ್ತದೆಂದು ಭಾವಿಸುವಷ್ಟು ದಡ್ಡರು, ಬದ್ಧ ಭಾರತೀಯರು ನಾವು ಹೇಗಾದೆವು ಎಂಬುದು ಸೋಜಿಗದ ವಿಚಾರ!</p><h3>Varthabarati</h3><h2 id="ch30">ಅಂದಿನ ಆಧುನಿಕ ಬಡಾವಣೆ</h2><h3></h3><p>
ನನ್ನೂರನ್ನು ನನ್ನೂರಿನ ಜನರನ್ನು ನೆನಪಿಸುತ್ತಾ ಕುಳಿತಾಗ ಇನ್ನೂ ಅನೇಕರು ಮನಸ್ಸಿನ ಪರದೆಯ ಮೇಲೆ ಬಂದು ಹೋಗುತ್ತಿರುತ್ತಾರೆ. ಒಂದೊಂದು ಮನೆಯ, ಮನೆ ಮಂದಿಯ ಬಗೆಗಿನ ಅನೇಕ ನೆನಪುಗಳಲ್ಲಿ ಕೆಲವೊಂದು ನೆನಪಾಗುತ್ತವೆ. ಹಲವು ನನ್ನ ವಯಸ್ಸಿನ ಕಾರಣದಿಂದ ಮರೆತು ಹೋಗುತ್ತಿರುವುದೂ ಇದೆ. ತಾರನಾಥರ ಅಂಗಡಿಯ ಎದುರಿನಲ್ಲಿ ನಾಗಮ್ಮ ಟೀಚರ್‌ರವರ ಮನೆ ಹಿತ್ತಿಲು ಇತ್ತು. ನಾಗಮ್ಮ ಟೀಚರ್‌ರವರು ಕಾಪಿಕಾಡು ಶಾಲೆಯಲ್ಲಿ ಟೀಚರಾಗಿ ಇದ್ದವರು. ಅವರ ಮಕ್ಕಳಲ್ಲಿ ಚಿಕ್ಕವರು ಆಗ ನಮ್ಮ ಶಾಲೆಗೆ ಬರುತ್ತಿದ್ದರು. ಲಲಿತಾ ಎನ್ನುವವಳು ನನ್ನ ಓರಗೆಯವಳಾಗಿದ್ದುದು ನೆನಪು. ಹಿರಿಯರಿಬ್ಬರು ಅಕ್ಕಂದಿರು ನಮ್ಮ ಮನೆಗೆ ಬರುತ್ತಿದ್ದರು. ನನ್ನ ಚಿಕ್ಕಪ್ಪನ ಶಿಷ್ಯೆಯರು. ಒಬ್ಬ ಅಣ್ಣ ಹಾಗೂ ಒಬ್ಬ ತಮ್ಮ ಇದ್ದರೆನ್ನುವುದು ನೆನಪು. ಅವರ ಮನೆಯ ದಕ್ಷಿಣ ದಿಕ್ಕಿಗೆ ರಸ್ತೆಬದಿಯಲ್ಲಿ ದೊಡ್ಡ ಆಲದ ಮರವಿತ್ತು. ಅದೊಂದು ಮಳೆಗಾಲದಲ್ಲಿ ಸಿಡಿಲು ಬಡಿದು ಆ ಮರದ ಗೆಲ್ಲುಗಳು ಸುಟ್ಟು ಹೋದುದು. ಮುಂದೆ ಮರ ನಿಧಾನವಾಗಿ ಸತ್ತು ಹೋದುದು ಪ್ರಕೃತಿಯ ಸಹಜ ವಿನಾಶದ ಒಂದು ಅನುಭವ ನನ್ನದು. ಅವರ ಹಿತ್ತಿಲಲ್ಲಿ ಉತ್ತರದ ಮೂಲೆಗೆ ದೊಡ್ಡ ತೋಡು ಇದ್ದು ಪಾಸರ ಗುಡ್ಡೆಯ ನೀರೆಲ್ಲಾ ಅದನ್ನು ತುಂಬುತ್ತಿತ್ತು. ಮಳೆಗಾಲದಲ್ಲಿ ಶಾಲೆಗೆ ಹೋಗುವಾಗ ತೋಡುತುಂಬಿ ರಸ್ತೆಯಲ್ಲಿ ನೀರು ನಿಂತು ನಡೆಯಲು ಸಾಧ್ಯವಾಗುತ್ತಿರಲಿಲ್ಲವಾದರೂ ನಮಗೆ ಮಕ್ಕಳಿಗೆ ಆ ನೀರಲ್ಲಿ ಆಟವಾಡುತ್ತಾ ಒದ್ದೆಯಾಗಿ ಶಾಲೆಗೆ ಹೋಗುವುದೆಂದರೆ ಖುಷಿಯ ವಿಷಯ. ಅವರ ಹಿತ್ತಿಲ ಬೇಲಿಯಲ್ಲಿದ್ದ ಗಿಡವೊಂದರ ಎಲೆ ಮುರಿದರೆ ಹಾಲು ಬರುತ್ತಿತ್ತು. ಹಾಗೆಯೇ ಆ ಎಲೆಯ ತೊಟ್ಟು ಟೊಳ್ಳಾಗಿದ್ದು ಅದನ್ನು ಊದಿದಾಗ ಗಾಳಿಯ ಗುಳ್ಳೆಗಳು ಸಾಬೂನಿನ ಗುಳ್ಳೆಗಳಂತೆ ಮಿನುಗುತ್ತಿದ್ದುವು. ಆ ಗಿಡ ಔಷಧಕ್ಕೂ ಬಳಕೆಯಾಗುತ್ತಿತ್ತು. ಅವರ ಹಿತ್ತಲಿಗೆ ತಾಗಿದಂತೆ ಕ್ರಿಶ್ಚಿಯನ್ನರ ಮನೆಯೊಂದು ಇದ್ದು, ಆ ಮನೆಯ ಯಜಮಾನರು ಮರದ ಪೀಠೋಪಕರಣಗಳನ್ನು ಮಾಡುತ್ತಿದ್ದರೆಂದು ನೆನಪು. ಆ ಮನೆಯ ಪಕ್ಕದಲ್ಲೊಂದು ಓಣಿ. ಈ ಓಣಿಯಿಂದ ಒಳಗೆ ಹೋದರೆ ಬಾಳೆಬೈಲು, ಆನೆಗುಂಡಿ, ಬಾಳಿಗ ಸ್ಟೋರ್ಸ್‌ಗಳ ಮೂಲಕ ಹೊರಬರುವುದಕ್ಕೆ ಸಾಧ್ಯವಾಗುತ್ತಿತ್ತು. ಹಾಗೆಯೇ ಇನ್ನೊಂದು ದಿಕ್ಕಿಗೆ ನಡೆದರೆ ಕಾಪಿಕಾಡು ಶಾಲೆಗೆ, ಅಲ್ಲಿಂದ ಮುಂದೆ ಇರುವ ಓಣಿಗಳಲ್ಲಿ ಕೊಟ್ಟಾರ ಕ್ರಾಸ್‌ಗೆ ಬರಲೂ ಸಾಧ್ಯವಿತ್ತು. ಇವುಗಳ ಒಳಭಾಗದಲ್ಲಿ ಪೂರ್ವಕ್ಕೆ ಹೋದರೆ ಇಂದಿನ ಹೈವೇ (ಅಂದು ಇರಲಿಲ್ಲ)ಯ ಇನ್ನೊಂದು ಬದಿಯ ಗದ್ದೆಗಳನ್ನು ದಾಟಿ ಹೋದರೆ ಯೆಯ್ಯೆಡಿ, ಕೊಪ್ಪಲಕಾಡು ಕೊಂಚಾಡಿಗಳಿಗೆ ಹೋಗಬಹುದಾಗಿತ್ತು. ಹೈವೇ ಅಂದರೆ ರಾಷ್ಟ್ರೀಯ ಹೆದ್ದಾರಿ ನಿರ್ಮಾಣದ ವೇಳೆ ನಾವು ಶಾಲಾ ಮಕ್ಕಳು ಕುತೂಹಲದಿಂದ ನೋಡಲು ಹೋಗುತ್ತಿದ್ದೆವು. ಅಂದಿನ ತಗ್ಗಿನ ಗದ್ದೆಗಳು, ತೆಂಗಿನ, ಬಾಳೆಗಳ ತೋಟಗಳೆಲ್ಲವೂ ನೆಲಸಮವಾಗಿ ಆ ಕಡೆಯ ಕದ್ರಿಗುಡ್ಡೆಯ ಎತ್ತರಕ್ಕೆ, ಈ ಕಡೆಯ ದಡ್ಡಲಕಾಡಿನ ಎತ್ತರಕ್ಕೆ ಮಣ್ಣು ತುಂಬಿ ಅಲ್ಲೊಂದು ಕೃಷಿ ಪ್ರದೇಶ ಇತ್ತೆನ್ನುವುದೇ ಇಂದು ಭಾವಿಸಲು ಸಾಧ್ಯವಿಲ್ಲದಂತೆ ನೆನಪು ಮಾಸಿಹೋಗುವಂತಾಗಿದೆ.
ನಾಗಮ್ಮ ಟೀಚರ್ ಮನೆಯ ಪಕ್ಕದ ಓಣಿಯಿಂದ ಒಳಕ್ಕೆ ಹೋದರೆ ಅಲ್ಲಿದ್ದ ಅನೇಕ ಮನೆಗಳ ಮಕ್ಕಳು ನಮ್ಮ ಕಾಪಿಕಾಡ್ ಶಾಲೆಯ ವಿದ್ಯಾರ್ಥಿಗಳು. ಅಲ್ಲಿ ನಮ್ಮ ಮುನಿಸಿಪಾಲಿಟಿಯ ಬಿಜೈ ಆಸ್ಪತ್ರೆಯಲ್ಲಿ ಕಾಂಪೌಂಡರ್ ಆಗಿದ್ದ ಭಟ್ಟರೊಬ್ಬರು ಇದ್ದರು. ಹಾಗೆಯೇ ಈಗಾಗಲೇ ನೆನಪಿಸಿಕೊಂಡ ಶಿಕ್ಷಕಿಯರಲ್ಲದೆ ಸರಕಾರಿ ಶಾಲೆಯಲ್ಲಿ ಶಿಕ್ಷಕಿಯಾಗಿದ್ದವರು ನಾನು ಶಿಕ್ಷಕಿಯಾಗಿ ಬಜ್ಪೆಗೆ ಹೋಗುವಾಗ ನನ್ನ ಸಹ ಪ್ರಯಾಣಿಕರಾಗಿ ಕಾವೂರು ಶಾಲೆಗೆ ಹೋಗುತ್ತಿದ್ದರು. ಅವರ ಮಗಳು ಮಮತಾ ನಮ್ಮ ಶಾಲೆಯ ವಿದ್ಯಾರ್ಥಿನಿ. ಇದೇ ಓಣಿಯಲ್ಲಿದ್ದ ಇನ್ನೊಂದು ಮನೆ ಲಿಯೋ, ಜಾನ್ ಎಂಬ ಅಣ್ಣ ತಮ್ಮಂದಿರು, ಅವರ ಮೂವರು ಸಹೋದರಿಯರು ಅವರ ಅಮ್ಮನೊಂದಿಗೆ ನೆಲೆಸಿದ್ದು ಇಂದಿಗೂ ಅಲ್ಲೇ ಅಣ್ಣ ತಮ್ಮಂದಿರು ಇದ್ದಾರೆ. ಕಿರಿಯ ಸಹೋದರಿಯರು ಶಿಕ್ಷಕಿಯರಾಗಿದ್ದುದರಿಂದ ಆಗಾಗ ಭೇಟಿಯಾಗುವ ಸಂದರ್ಭಗಳು ನನಗೆ ದೊರೆತರೆ ಹಳೆಯ ನೆನಪುಗಳು ಮೆಲುಕಾಡುತ್ತವೆ. ಅವರಿಬ್ಬರೂ ನಾವು ನಿಮ್ಮ ಮನೆಗೆ ಹಾಲು ತರುತ್ತಿದ್ದುದು ನೆನಪಿದೆಯಾ? ಎಂದು ಸಲುಗೆಯಿಂದ ಕೇಳಿದರೆ ನಿಮ್ಮಿಬ್ಬರಿಗಿಂತ ಹೆಚ್ಚು ಬಾರಿ ಬಂದವರು ಲಿಯೋ ಮತ್ತು ಜಾನ್ ಎಂದು ನಾನು ನೆನಪಿಸಿಕೊಳ್ಳುತ್ತಿದ್ದೆ. ಇವರಲ್ಲಿ ಒಬ್ಬರು ಆಕಾಶವಾಣಿಯಲ್ಲಿ ತಾಂತ್ರಿಕ ವಿಭಾಗದಲ್ಲಿದ್ದು ಅಲ್ಲಿ ನನಗೆ ಮಾತಿಗೆ ಸಿಗುತ್ತಿದ್ದರು. ದೊಡ್ಡವರ ಮಡದಿ ಲೀನಾ ಕೂಡ ಶಿಕ್ಷಕಿಯಾಗಿದ್ದು ಅವರು ಅಪ್ಪನ ಶಿಷ್ಯೆಯಾಗಿದ್ದುದರಿಂದ ಮತ್ತಷ್ಟು ಆತ್ಮೀಯತೆಯ ನೆನಪುಗಳ ವಿನಿಮಯವಾಗುತ್ತದೆ. ನಮ್ಮ ಮನೆಗೆ ಬರುತ್ತಿದ್ದ ಅಂಚೆಯ ಅಣ್ಣನಾಗಿದ್ದ ಮಹಾಲಿಂಗರು ಒಬ್ಬ ಒಳ್ಳೆಯ ಸಜ್ಜನ ವ್ಯಕ್ತಿ. ಆ ದಿನಗಳಲ್ಲೇ ಪಾಸರ ಗುಡ್ಡೆಯ ಬುಡದಲ್ಲಿ ಜಾಗ ಖರೀದಿಸಿ ಮನೆ ಕಟ್ಟಿಕೊಂಡು ಬಾಡಿಗೆಗೂ ನೀಡಿ ತುಂಬು ಸಂಸಾರವನ್ನು ನಿರ್ವಹಿಸಿದವರು. ಅವರ ಹಿರಿಯ ಮಗಳು ಜಯಂತಿ ಕಾಪಿಕಾಡು ಶಾಲೆಯಲ್ಲಿ ನನ್ನ ಸಹಪಾಠಿಯಾಗಿದ್ದುದರಿಂದ ಮಳೆಗಾಲದಲ್ಲಿ ಕುಂಟಲ ಹಣ್ಣು ಕೊಯ್ಯಲು ಅವಳ ಮನೆಗೆ ಹೋಗುತ್ತಿದ್ದುದು ನೆನಪು. ಆಕೆ ಮುಂದೆ ಅಂಚೆ ಇಲಾಖೆಯಲ್ಲಿ ಉದ್ಯೋಗಿಯಾಗಿದ್ದಳು. ಕಾಪಿಕಾಡಿನ ಈ ಅಡ್ಡರಸ್ತೆಯಲ್ಲಿ ಆಗ ಹೆಚ್ಚಿನ ಮನೆಗಳು ಇರಲಿಲ್ಲ. ಆದ್ದರಿಂದ ಅಲ್ಲಿ ಚಳಿಗಾಲ ಬೇಸಗೆ ಕಾಲಗಳಲ್ಲಿ ಬೇರೆ ಬೇರೆ ಮೇಳಗಳು ಬಂದು ಯಕ್ಷಗಾನ ಬಯಲಾಟ ಪ್ರದರ್ಶಿಸುತ್ತಿದ್ದುವು. ನಾನು ಮತ್ತು ಅಜ್ಜಿ ಅಲ್ಲಿಗೆ ಖಾಯಂ ವೀಕ್ಷಕರು.
ಒಳ್ಳೆಯ ಕಲಾವಿದರಿದ್ದರೆ ಅಪ್ಪ ಅಮ್ಮನೂ ತಡರಾತ್ರಿ ಬಂದು ಸೇರುತ್ತಿದ್ದರು. ಮುಖ್ಯವಾದ ಮೇಳಗಳು ದೋಗ್ರ ಪೂಜಾರಿಗಳ ಮೇಳ ಹಾಗೂ ಕೊರಗಪ್ಪ ರೈಗಳ ಮೇಳ: ಇವುಗಳು ಪ್ರದರ್ಶಿಸುತ್ತಿದ್ದ ಆಟಗಳಲ್ಲಿ ಕೋಟಿ ಚೆನ್ನಯ ಮತ್ತು ದೇವಿ ಮಹಾತ್ಮೆ ಹೆಚ್ಚು ನೆನಪಿನಲ್ಲಿವೆ. ಉಯ್ಯೆಲೆಯಲ್ಲಿ ಕುಳಿತು ಶಂಭಾಸುರನಲ್ಲಿ ಶೃಂಗಾರದ ಮಾತುಗಳನ್ನಾಡುವ ದೇವಿಯ ನೆನಪಿನೊಂದಿಗೆ, ಮಹಿಷಾಸುರ ವೇಷವು ಸಭೆಯ ನಡುವಿನಿಂದಲೇ ಅಬ್ಬರಿಸಿಕೊಂಡು, ಬೆಂಕಿಯನ್ನು ಕೈಯಲ್ಲಿ ಹಿಡಿದು, ಗಾಳಿಯಲ್ಲಿ ಆಡಿಸುತ್ತಾ ದೀವಟಿಗೆಯೊಂದಿಗೆ ಬಂದರೆ ಚಿಕ್ಕಮಕ್ಕಳೆಲ್ಲವೂ ಅಳುತ್ತಾ ಅಮ್ಮಂದಿರ ಸೆರಗಿನೊಳಗೆ ಅಡಗಿಕೊಳ್ಳುತ್ತಿದ್ದವು. ಆಗಾಗ ಎದ್ದು ಹೋಗಿ ಹುರಿಗಡಲೆ, ನೆಲಕಡಲೆ ತಂದು ಕಣ್ಣುಕೂರುತ್ತಾ ಆಟ ನೋಡುವ ಗಮ್ಮತ್ತು ನಾನು ಬೆಳೆದಂತೆ ಇಲ್ಲವಾದುದು ನನ್ನೊಬ್ಬಳ ಕಾರಣವೇ ಅಥವಾ ಸಾಮಾಜಿಕ ಬದಲಾವಣೆಯೇ? ಎನ್ನುವ ಪ್ರಶ್ನೆಯೊಂದಿಗೆ ಊರಿನ ಹತ್ತು ಸಮಸ್ತರು ಸೇರಿ ಆಡಿಸುತ್ತಿದ್ದ ಆಟ ಮುಂದೆ ಶ್ರೀಮಂತರು ಆಡಿಸುವ ಆಟವಾಗಿ ಮಾರ್ಪಾಡಾದಾಗ, ಬಯಲಿನಲ್ಲಿ ಎಲ್ಲರಿಗೂ ಮುಕ್ತವಾಗಿದ್ದ ಆಟ ಆಲಯದೊಳಗೆ(ಹಾಲ್‌ನೊಳಗೆ) ಟಿಕೆಟುಗಳ ಮೂಲಕ ನೋಡಬೇಕಾದಾಗ ಕಲೆ ಎನ್ನುವುದು ವಾಣಿಜ್ಯೀಕರಣಗೊಂಡ ಸಂಕ್ರಮಣ ಸ್ಥಿತಿಯು ಗೋಚರವಾಗುತ್ತದೆ. ಈ ಪಾಸರಗುಡ್ಡೆಯ ರಸ್ತೆಯಲ್ಲಿನ ಖಾಲಿ ಜಾಗಗಳು ಮಾರಾಟಗೊಂಡು ಅಲ್ಲಿ ನಿಧಾನವಾಗಿ ಒಂದು ಬಡಾವಣೆಯೇ ನಿರ್ಮಾಣವಾಯಿತು. ಹಂಪನಕಟ್ಟೆಯಲ್ಲಿ ವಾಹನಗಳಿಗೆ ಸಂಬಂಧಪಟ್ಟ ಕಾರ್ಯನಿರ್ವಹಿಸುತ್ತಿದ್ದ ಹೊಳ್ಳ ಎಂಡ್ ಸನ್ಸ್‌ನ ಮಾಲಕರಾದ ಹೊಳ್ಳರು ಇಲ್ಲಿ ಜಾಗ ಖರೀದಿಸಿ ಮನೆಮಾಡಿಕೊಂಡರು. ಅವರ ಮಕ್ಕಳೂ ನಮ್ಮ ಶಾಲೆಯ ವಿದ್ಯಾರ್ಥಿಗಳಾದರು.
ಎಸ್. ನಾರಾಯಣರ ಮನೆ ಹಿತ್ತಿಲಿನ ಎದುರುಬದಿಯಲ್ಲಿದ್ದ ಬಂಗಲೆಯಂತಹ ದೊಡ್ಡ ಮನೆ ಖರೀದಿಸಿದವರು ವಕೀಲರಾದ ಕೈಂತಜೆ ಗೋವಿಂದ ಭಟ್ಟರೆಂದು ನೆನಪು. ಅವರ ಮಕ್ಕಳೂ ನಮ್ಮ ಕಾಪಿಕಾಡು ಶಾಲೆಗೇ ಸೇರಿದರು. ಅವರ ಮನೆಯಲ್ಲಿಯೇ ಇದ್ದ ‘ಶಾಂತಾ’ ಎನ್ನುವವರು ಕೂಡಾ ವಕೀಲೆಯಾಗಿದ್ದರು. ಅವರು ಕಾಲ್ನಡಿಗೆಯಲ್ಲೇ ಹೆಚ್ಚಾಗಿ ಓಡಾಡುತ್ತಿದ್ದುದರಿಂದ ಅವರೊಂದಿಗೆ ಜತೆಯಾಗಿ ಓಡಾಡಿದ ನೆನಪುಗಳೊಂದಿಗೆ ಹೆಣ್ಣು ಮಕ್ಕಳು ವಕೀಲೆಯರಾಗಬಹುದು ಎಂಬುದಕ್ಕೆ ಸ್ಫೂರ್ತಿಯಾಗಿದ್ದರು. ಈ ಪಾಸರ ಗುಡ್ಡದ ನಡುವಿನ ರಸ್ತೆ ಅಗಲವಾಗಿ ಸುಂದರವಾಗಿತ್ತು. ಆದ್ದರಿಂದಲೇ ಕಾರುಗಳ ಓಡಾಟ ಸಾಧ್ಯವಿದ್ದುದರಿಂದ ಇಲ್ಲಿ ಜಾಗ ಕೊಂಡವರಲ್ಲಿ ಕಾರುಗಳು ಸಾಮಾನ್ಯವಾಗಿತ್ತು. ನಿಧಾನಕ್ಕೆ ಖಾಲಿ ಇದ್ದಲ್ಲೆಲ್ಲಾ ಹೊಸ ಹೊಸ ಮನೆಗಳು ನಿರ್ಮಾಣಗೊಂಡು ಈ ಪರಿಸರ ವಿದ್ಯಾವಂತರ ಮತ್ತು ಶ್ರೀಮಂತರ ಬಡಾವಣೆ ಎಂದು ಗುರುತಿಸಲ್ಪಟ್ಟಿತು. ಈ ಓಣಿ ರಸ್ತೆಯಾದ ಹಾಗೆ ಕಾಫಿಕಾಡಿನ ಯಾವ ಓಣಿಯೂ ಆ ಕಾಲಕ್ಕೆ ರಸ್ತೆಯಾಗಲಿಲ್ಲ. ನಡೆದುಕೊಂಡು ಅಥವಾ ಸೈಕಲ್ ಮಾತ್ರ ಹೋಗುವ ಮತ್ತು ಮಳೆನೀರು ಹರಿಯುವ ಓಣಿಗಳಲ್ಲಿ ಇಂದು ಕೆಲವು ರಿಕ್ಷಾ ಓಡುವ, ಕಾರುಗಳು ಓಡುವಂತಾಗಿ, ನೀರು ಹರಿಯುವುದಕ್ಕೆ ಚರಂಡಿ ನಿರ್ಮಾಣಗೊಂಡು ಒಳ್ಳೆಯ ದಾರಿಗಳಾಗಿವೆ. ಇತ್ತೀಚೆಗೆ ಬಿಜೈಯ ಎರಡು ತುದಿಗಳನ್ನು ಸೇರಿಸುವ ಮುಖ್ಯ ರಸ್ತೆಯಾಗಿ ಹಾಗೆಯೇ ಒಂದು ಪ್ರಮುಖ ಬಡಾವಣೆಯಂತಾಗಿರುವುದು ಆನೆಗುಂಡಿ ರಸ್ತೆ. ಇದರ ಇಕ್ಕೆಡೆಗಳಲ್ಲಿ ಮೊದಲಿದ್ದ ಹಳೆಯ ಮನೆಗಳೊಂದಿಗೆ ಆಧುನಿಕ ಶೈಲಿಯ ಹೊಸ ಮನೆಗಳು, ಬಹು ಮಹಡಿಯ ಕಟ್ಟಡಗಳು ನಿರ್ಮಾಣಗೊಂಡು ಬಿಜೈ ಊರಿಗೆ ಆಧುನಿಕತೆ ಬಂದಂತೆ ಜನಸಂಖ್ಯೆಯೂ ಹೆಚ್ಚಿದೆ. ಈಗ ಕಾಪಿಕಾಡು ರಸ್ತೆಯಲ್ಲಿರುವ ಪೆಟ್ರೋಲ್ ಬಂಕ್ ಇದ್ದ ಜಾಗದಲ್ಲಿ ಅಂದು ಕಚ್ಚಾ ರಸ್ತೆ ಇದ್ದಾಗ ರಸ್ತೆಯ ಬದಿಯಲ್ಲಿ ದೊಡ್ಡದಾದ ಬಂಡೆಗಳು ಇದ್ದುವು. ಅವುಗಳನ್ನು ಡೈನಮೈಟ್ ಇಟ್ಟು ಒಡೆಯುತ್ತಿದ್ದರು. ಹಾಗೆ ಕೆಲಸ ನಡೆಯುತ್ತಿದ್ದರೆ ರಸ್ತೆಯ ಎರಡೂ ದಿಕ್ಕುಗಳಲ್ಲಿ ಕೆಂಪು ಬಾವುಟಗಳನ್ನು ಹಿಡಿದುಕೊಂಡು ಕಾರ್ಮಿಕರು ನಿಂತು ದಾರಿಯಲ್ಲಿ ಯಾರೂ ನಡೆದಾಡದಂತೆ ಜಾಗೃತೆ ವಹಿಸುತ್ತಿದ್ದರು. ಇಟ್ಟಿರುವ ನಾಲ್ಕೈದು ಡೈನಮೈಟ್‌ಗಳು ಒಡೆದು ಕಲ್ಲು ಪುಡಿಪುಡಿಯಾಗಿ ರಸ್ತೆಗಿದ್ದ ಅಡ್ಡಿಗಳು ದೂರವಾಗಿ ಇಂದಿನ ಸುಂದರ ರಸ್ತೆ ರೂಪುಗೊಳ್ಳುವುದಕ್ಕೆ ಸಾಧ್ಯವಾಯಿತು. ಅಂದು ಸಾಮಾಜಿಕ ಕೆಲಸ ಕಾರ್ಯಗಳು ನಿಗದಿತ ವೇಳೆಯಲ್ಲಿ ಮುಗಿಯುತ್ತಿದ್ದ ಜವಾಬ್ದಾರಿಗಳನ್ನು ನೆನಪಿಸಿಕೊಂಡರೆ ಇಂದು ಆ ವೇಗದಲ್ಲಿ ನಮ್ಮ ಪ್ರಗತಿ ಸಾಧ್ಯವಾಗುವುದಿಲ್ಲ ಅನ್ನಿಸುತ್ತಿದೆ. ಆಗ ದೇಶ ಕಟ್ಟಬೇಕೆಂದಿದ್ದ ಹುಮ್ಮಸ್ಸಿನ ಕಾಲ. ಈಗ ಸ್ವಾತಂತ್ರೋತ್ತರದ ಮೋಜಿನ ಕಾಲವಲ್ಲವೇ?</p><h3>Varthabarati</h3><h2 id="ch31">ಶೌಚಾಲಯದ ಬರ್ತ್‌ಡೇ ಆಚರಣೆಗೆ ಕೇಕ್ ಕತ್ತರಿಸಿದರು</h2><h3></h3><p>
ಈ ತನಕ ಜನರು ತಮ್ಮ ತಮ್ಮ ಹುಟ್ಟುಹಬ್ಬವನ್ನು ಕೇಕ್ ಕತ್ತರಿಸಿ ಆಚರಿಸುವುದನ್ನು ನೋಡಿದ್ದೇವೆ. ಆದರೆ ಮೊನ್ನೆ ಮುಂಬೈಯಲ್ಲಿ ಶೌಚಾಲಯದ ಬರ್ತ್‌ಡೇ ಕೂಡಾ ಆಚರಿಸಲಾಯಿತು. ಮುಂಬೈಯ ಕಾಂದಿವಲಿಯ ದಾಮೂನಗರ್ ಎಂಬಲ್ಲಿ ಸಫಾಯಿ ಕಾರ್ಮಿಕರು ಶೌಚಾಲಯದ ಬರ್ತ್‌ಡೇಯನ್ನು ಕೇಕ್ ಕತ್ತರಿಸಿ ಸಂಭ್ರಮದಿಂದ ಆಚರಿಸಿದರು. ಆ ಕ್ಷೇತ್ರದ ಅನ್ಯ ಶೌಚಾಲಯಗಳ ಹೊರಗಡೆಯೂ ರಂಗೋಲಿ ಹಾಕಿ ಕೆಲವೆಡೆ ಹೂಗಳಿಂದ ಅಲಂಕರಿಸಿದರು.
 ಈ ದೃಶ್ಯ ಕಂಡು ಬಂದದ್ದು ಮುಂಬೈಯಲ್ಲಿ ಆಚರಿಸಿದ ವಿಶ್ವ ಶೌಚಾಲಯ ದಿನದಂದು! ನವೆಂಬರ್ 19 ವಿಶ್ವ ಶೌಚಾಲಯ ದಿನವಾಗಿದೆ. ಅಂದು ಮಹಾನಗರ ಪಾಲಿಕೆಯು ಮೊದಲ ಬಾರಿಗೆ ಸ್ವಚ್ಛ ಸಾರ್ವಜನಿಕ ಶೌಚಾಲಯ ಸ್ಪರ್ಧೆಯನ್ನು ಆಯೋಜಿಸಿತ್ತು. ಈ ಸ್ವರ್ಧೆಯು ಲಾಲ್‌ಬಾಗ್‌ನಿಂದ ಹಿಡಿದು ಭೋಯಿವಾಡಾ ಪರಿಸರದಲ್ಲಿ ಆಯೋಜಿಸಲಾಗಿತ್ತು. ಇದರ ಜೊತೆಗೆ ಅನ್ಯ ಕ್ಷೇತ್ರಗಳಲ್ಲಿನ ಸಾರ್ವಜನಿಕ ಶೌಚಾಲಯ ಸಂಚಾಲಿತ ಕೆಲವು ಸಂಸ್ಥೆಗಳೂ ಕೂಡಾ ವಿಶ್ವ ಶೌಚಾಲಯ ದಿನವನ್ನು ಆಚರಿಸಿದವು. ಕೆಲವು ಸಂಸ್ಥೆಗಳು ಶೌಚಾಲಯವನ್ನು ಹೂಗಳಿಂದ ಶೃಂಗರಿಸಿದರೆ ಇನ್ನು ಕೆಲವು ಸಂಸ್ಥೆಗಳು ಶೌಚಾಲಯಗಳ ಹೊರಗಡೆ ವರ್ಣರಂಜಿತ ರಂಗೋಲಿಯನ್ನು ಬಿಡಿಸಿದವು. ಕಾಂದಿವಲಿಯ ದಾಮೂನಗರ್ ಕ್ಷೇತ್ರದಲ್ಲಿ ಕ್ಷೇತ್ರದ ಸಾರ್ವಜನಿಕ ಶೌಚಾಲಯಗಳನ್ನು ಸ್ವಚ್ಛಗೊಳಿಸಿದ್ದಲ್ಲದೆ ಕೇಕ್ ಕತ್ತರಿಸಿ ವಿಶ್ವ ಶೌಚಾಲಯ ದಿವಸವನ್ನು ಆಚರಿಸಿದವು. ಜೊತೆಗೆ ಶಾಲಾ ಮಕ್ಕಳಿಗೆ-ಪರಿಸರದವರಿಗೆ ಕೇಕ್, ವೇಫರ್, ಮಿಕ್ಸರ್ ಇತ್ಯಾದಿ ತಿಂಡಿಗಳನ್ನು ಹಂಚಲಾಯಿತು. ಮನಪಾ ಅಧಿಕಾರಿಗಳು ಎಫ್ ದಕ್ಷಿಣ ವಾರ್ಡ್‌ನ ಸುಮಾರು 44 ಸಾರ್ವಜನಿಕ ಶೌಚಾಲಯಗಳನ್ನು ಸರ್ವೇ ನಡೆಸಿ ಸ್ವಚ್ಛತೆಯನ್ನು ವೀಕ್ಷಿಸಿದರು.
* * * ನವಿ ಮುಂಬೈ ಮಹಾನಗರ ಪಾಲಿಕೆಗೆ
 ಲೀಸ್‌ನಲ್ಲಿ ಜಮೀನು
 ದ್ವಿತೀಯ ಮುಂಬೈ ಎನ್ನುವ ಹೊಸ ಮುಂಬೈಯ ವಿಕಾಸದಲ್ಲಿ ಪ್ರಧಾನ ಪಾತ್ರ ನಿರ್ವಹಿಸುತ್ತಿರುವ ಸಿಡ್ಕೋ ಆಡಳಿತವು ತನ್ನ ಹಳೆಯ ನಿಯಮಗಳಲ್ಲಿ ಬದಲಾವಣೆಯನ್ನು ಮಾಡುತ್ತಾ ನವಿ ಮುಂಬೈ ಮಹಾನಗರ ಪಾಲಿಕೆಗೆ ಸಾವಿರಾರು ಎಕರೆ ಜಮೀನನ್ನು ಲೀಸ್‌ನಲ್ಲಿ ಒಪ್ಪಿಸಿದೆ.
 ಇದೀಗ ಸಿಡ್ಕೋ ಜಮೀನು ಲೀಸ್‌ನ ಸೀಮೆಯನ್ನು 15 ವರ್ಷಗಳಿಂದ 60 ವರ್ಷಕ್ಕೆ ವಿಸ್ತರಿಸಿದೆ. ಹಾಗೂ 202 ಜಮೀನು ಕ್ಷೇತ್ರದ ದಾಖಲೆಗಳನ್ನು ನವಿ ಮುಂಬೈ ಮನಪಾ ಆಡಳಿತಕ್ಕೆ ಒಪ್ಪಿಸಿದೆ.
 ನವಿ ಮುಂಬೈ ಮಹಾನಗರ ಪಾಲಿಕೆ ಸದನದಲ್ಲಿ 30 ಜೂನ್ 2014 ರಂದು ಒಂದು ಪ್ರಸ್ತಾವ ಮಂಜೂರು ಮಾಡಲಾಗಿತ್ತು. ಅದರಲ್ಲಿ ಮನಪಾಕ್ಕೆ ಸಿಡ್ಕೋ ಎಂ.ಐ.ಡಿ.ಸಿ. ದಿಕ್ಕಿನಲ್ಲಿ ಸಾರ್ವಜನಿಕ ಸೌಲಭ್ಯಗಳಿಗಾಗಿ ಕಿಂಚಿತ್ ದರದಲ್ಲಿ ಜಮೀನು ಉಪಲಬ್ಧ್ದಗೊಳಿಸಿ ಲೀಸ್‌ನ ಸೀಮೆಯನ್ನು 15 ವರ್ಷಗಳ ಬದಲು 60 ವರ್ಷ ಮಾಡುವಂತೆ ಮನವಿ ಮಾಡಲಾಗಿತ್ತು. ಈ ಪ್ರಸ್ತಾಪವನ್ನು ಕೇಂದ್ರ ಸರಕಾರ, ರಾಜ್ಯ ಸರಕಾರ ಮತ್ತು ಸಿಡ್ಕೋ ಹಾಗೂ ಎಂ.ಐ.ಡಿ.ಸಿಗೆ ಕಳುಹಿಸಲಾಗಿತ್ತು. ಆದರೆ ಈ ತನಕ ಈ ಪ್ರಸ್ತಾವದ ಬಗ್ಗೆ ಏನೂ ಕ್ರಮ ಕೈಗೊಂಡಿರಲಿಲ್ಲ.
 ನವಿ ಮುಂಬೈ ಮನಪಾ ಕಳೆದ 15 ವರ್ಷಗಳಿಂದ ಸಿಡ್ಕೋ ಬಳಿ ಮೂಲಭೂತ ಸೌಲಭ್ಯಗಳನ್ನು ನೀಡಲು ಸರಿಯಾದ ಜಮೀನು ಒದಗಿಸುವಂತೆ ಕೇಳುತ್ತಿತ್ತು. ನವಿ ಮುಂಬೈ ಮನಪಾ ಆಯುಕ್ತ ಮುಂಢೆ ಅವರು ಮೇ 2016 ರಲ್ಲಿ ಅಧಿಕಾರ ಸ್ವೀಕರಿಸಿದ ನಂತರ ಈ ಪ್ರಸ್ತಾವವನ್ನು ಗಂಭೀರವಾಗಿ ಸ್ವೀಕರಿಸಿದ್ದರು. ಇದೀಗ ಸಿಡ್ಕೋ 60 ವರ್ಷಗಳ ಲೀಸ್‌ನಲ್ಲಿ ನವಿಮುಂಬೈ ಮನಪಾಕ್ಕೆ ಜಮೀನು ನೀಡಿದೆ.

 * * * ಮುಂಬೈ ಮಹಾನಗರದ 37ನೆ ರೈಲು ನಿಲ್ದಾಣ ; ಹೆಸರಿನ ಗೊಂದಲ!
  ಮುಂಬೈಯಲ್ಲಿ ಈ ವಾರ ಪಶ್ಚಿಮ ರೈಲ್ವೆಯ ಉಪನಗರ ನೆಟ್‌ವರ್ಕ್‌ನಲ್ಲಿ 37ನೆ ನಿಲ್ದಾಣ ಉದ್ಘಾಟನೆ ಆಗಬೇಕಿತ್ತು. ಈ ನಿಲ್ದಾಣದ ಹೆಸರು ಓಶಿವಾರಾ ಎಂದಿತ್ತು. ಆದರೆ ನಿಲ್ದಾಣದ ಹೆಸರಿನ ಗೊಂದಲದಲ್ಲಿ ಕೊನೇ ದಿನ ಉದ್ಘಾಟನೆ ಮುಂದೂಡಲಾಯ್ತು. ಓಶಿವಾರಾ ಬದಲು ರಾಮಮಂದಿರ ನಿಲ್ದಾಣ ಎಂದು ಹೆಸರು ಇರಿಸಲು ಸರಕಾರ ಒಪ್ಪಿದ್ದು ಕಡತದಲ್ಲಿ ಸೂಕ್ತ ತಿದ್ದುಪಡಿ ಮಾಡಬೇಕಾಗಿರೋದ್ರಿಂದ ನ.27 ರ ಕಾರ್ಯಕ್ರಮ ರದ್ದಾಯ್ತು. ಈ ಏರಿಯಾದಲ್ಲಿ ರಾಮಮಂದಿರ ಬಹು ಪ್ರಸಿದ್ಧಿ ಇದೆ.
  ಪಶ್ಚಿಮ ರೈಲ್ವೆಯಲ್ಲಿ ಚರ್ಚ್‌ಗೇಟ್ ವಿರಾರ್‌ನ ನಡುವೆ ಆಗಸ್ಟ್ 1956 ರಲ್ಲಿ ಆರಂಭಿಸಿದ್ದ ಕೊನೆಯ ನಿಲ್ದಾಣ ನಾಲಾಸೋಪಾರ ನಿಲ್ದಾಣ ಆಗಿತ್ತು. ಇದೀಗ ರಾಮಮಂದಿರ ನಿಲ್ದಾಣ ಪಶ್ಚಿಮ ರೈಲ್ವೆಯ ಉಪನಗರ ರೂಟ್‌ನ 37ನೆ ನಿಲ್ದಾಣ ಆಗಿದೆ. ಚರ್ಚ್‌ಗೇಟ್ ವಿರಾರ್ ಲೋಕಲ್‌ನ್ನು ಇತ್ತೀಚಿನ ದಿನಗಳಲ್ಲಿ ಡಹಾಣೂರೋಡ್‌ನ ತನಕ ವಿಸ್ತರಿಸಲಾಗಿದ್ದು ಉಮ್ರೋಲಿ ನಿಲ್ದಾಣ ಹೆಸರಿನ ಕೊನೆಯ ನಿಲ್ದಾಣ ಮೇ 2000ದಲ್ಲಿ ಆರಂಭವಾಗಿತ್ತು.
  

  
 ರಾಮಮಂದಿರ ರೈಲು ನಿಲ್ದಾಣ ಜೋಗೇಶ್ವರಿ-ಗೋರೆಗಾಂವ್ ನಡುವೆ ಬರುತ್ತದೆ. ಇಲ್ಲಿ ನಿಧಾನಗತಿಯ ರೈಲುಗಾಡಿಗಳು ಮಾತ್ರ ನಿಲ್ಲುವುದು. ಇಲ್ಲಿ ಪಶ್ಚಿಮ ರೈಲಿನ ಜೊತೆ ಹಾರ್ಬರ್ ಲೈನ್‌ನ ಲೋಕಲ್‌ಗಳೂ ನಿಲ್ಲುವುದು. ಹಾರ್ಬರ್ ಲೈನ್‌ನ ವಿಸ್ತಾರ 31 ಮಾರ್ಚ್ 2017 ರೊಳಗೆ ಮಾಡಲಾಗುವುದು. ಅನಂತರ ಗೋರೆಗಾಂವ್-ಅಂಧೇರಿ ನಡುವಿನ ನೂಕುನುಗ್ಗಲು ಸ್ವಲ್ಪ ಕಡಿಮೆ ಆಗಬಹುದಾಗಿದೆ. ಜೋಗೇಶ್ವರಿ ಮತ್ತು ಗೋರೆಗಾಂವ್ ನಿಲ್ದಾಣಗಳ ನಡುವೆ ಮತ್ತೊಂದು ರೈಲು ನಿಲ್ದಾಣ ಬೇಕು ಎನ್ನುವ ಯೋಜನೆಯಂತೆ 2008ರಲ್ಲೇ ಇದು ಆಗಬೇಕಿತ್ತು. ಆದರೆ ಸ್ಥಳೀಯ ಜನರು ಇಲ್ಲಿ ರೋಡ್ ಓವರ್ ಬ್ರಿಜ್ಜ್‌ನಡಿಮ್ಯಾಂಡ್ ಮಾಡಿದ್ದರು. ಇಲ್ಲಿನ ಲೆವೆಲ್ ಕ್ರಾಸಿಂಗ್ ಬಂದ್ ಮಾಡಬೇಕಾದರೆ ರೋಡ್ ಓವರ್ ಬ್ರಿಜ್ ಆಗಬೇಕು ಎಂದು ಸ್ಥಳೀಯ ಜನ ಪಟ್ಟು ಹಿಡಿದಿದ್ದರು. ಇದೀಗ ರೋಡ್ ಓವರ್ ಬ್ರಿಜ್ ಆರಂಭವಾಗಿದೆ. ಲೆವೆಲ್ ಕ್ರಾಸಿಂಗ್ ಗೇಟ್ ಬಂದ್ ಆಗುವ ತನಕ ಈ ನಿಲ್ದಾಣನ ಪ್ಲ್ಯಾಟ್‌ಫಾರ್ಮ್ ಕೆಲಸವೂ ಸರಿಯಾಗಿ ನಡೆಯುತ್ತಿರಲಿಲ್ಲ. ಮೊದಲಿನ ಓಶಿವಾರಾ ನಿಲ್ದಾಣನ ಹೆಸರು ರಾಮ ಮಂದಿರ ನಿಲ್ದಾಣ ಎಂದು ಹೆಸರಿಸಲು ಬಿಜೆಪಿ-ಶಿವಸೇನೆ ಪ್ರಯತ್ನಿಸಿತ್ತು. ರಾಜ್ಯ ಸರಕಾರಕ್ಕೆ ಈ ಬಗ್ಗೆ ರೈಲ್ವೆಯು ಪ್ರಸ್ತಾವ ಕಳುಹಿಸಿತ್ತು. ಹಾಗಾಗಿ ಓಶಿವಾರಾ ನಿಲ್ದಾಣನ ಹೆಸರು ರಾಮ್‌ಮಂದಿರ ನಿಲ್ದಾಣ ಎಂದು ಬದಲಾಗಿದೆ. ಈ ನಿಲ್ದಾಣ ರಾಮಮಂದಿರ ಏರಿಯಾದ ಸಮೀಪವಿದೆ.ಸರಕಾರಿ ಔಪಚಾರಿಕತೆ ಪೂರ್ಣಗೊಂಡ ನಂತರ ಉದ್ಘಾಟನೆಗೊಳ್ಳಲಿದೆ.
* * * ಕಾನ್ಪುರ ರೈಲು ದುರ್ಘಟನೆಯ ಬೋಗಿಗಳ
 ಮುಂಬೈ ಕನೆಕ್ಷನ್
 ಕಾನ್ಪುರದಲ್ಲಿ ಕಳೆದವಾರ (ನ. 20) ಸಂಭವಿಸಿದ ರೈಲು ದುರ್ಘಟನೆಯಲ್ಲಿ ಯಾವೆಲ್ಲ ಬೋಗಿಗಳು ಹಾನಿಗೀಡಾಗಿಯೋ ಸುಮಾರು ಐವತ್ತು ದಿನಗಳ ಮೊದಲು ಆ ಬೋಗಿಗಳ ರಿಪೇರಿ ಮುಂಬೈಯ ಲೋವರ್ ಪರೇಲ್ ವರ್ಕ್‌ಶಾಪ್‌ನಲ್ಲಿ ನಡೆದಿತ್ತು. ಈ ದುರ್ಘಟನೆಯಲ್ಲಿ ನೂರ ಐವತ್ತರಷ್ಟು ಪ್ರಯಾಣಿಕರು ಸಾವನ್ನಪ್ಪಿದ್ದರು. ಈ ದುರ್ಘಟನೆಯ ನಂತರ ಲೋವರ್ ಪರೇಲ್ ರೈಲ್ವೆ ವರ್ಕ್‌ಶಾಪ್ ಮತ್ತು ರೈಲ್ವೆ ಮೈಂಟೆನೆನ್ಸ್‌ಗೆ ಸಂಬಂಧಿಸಿದ ಅಧಿಕಾರಿಗಳು ಕಿರಿಕಿರಿಗೆ ಒಳಗಾಗಿದ್ದಾರೆ. ಇಲ್ಲಿನ ವರಿಷ್ಟ ಅಧಿಕಾರಿಯೊಬ್ಬರ ಪ್ರಕಾರ ಹಾನಿಗೀಡಾಗಿರುವ ಇಂದೋರ್-ಪಾಟ್ನಾ ರೈಲಿನ ಬೋಗಿಗಳು ಪಶ್ಚಿಮ ರೈಲ್ವೆಗೆ ಸೇರಿದವುಗಳು. ಈ ದುರ್ಘಟನೆಯಲ್ಲಿ 14 ಬೋಗಿಗಳು ಹಳಿ ತಪ್ಪಿದ್ದವು. ಈಗಲೂ ದುರ್ಘಟನೆಯ ನಿರ್ದಿಷ್ಟ ಕಾರಣಗಳೇನು ಎಂದು ಸ್ಪಷ್ಟವಾಗಿಲ್ಲ. ರೈಲು ಹಳಿಗಳ ಬಿರುಕು ಈ ದುರ್ಘಟನೆಗೆ ಕಾರಣ ಎಂದು ಪ್ರಾಥಮಿಕ ತನಿಖೆಯಲ್ಲಿ ಹೇಳಲಾಗಿದೆ. ಬೋಗಿಯ ಎಕ್ಸೆಲ್‌ನಲ್ಲೂ ಏನಾದರೂ ತೊಂದರೆಗಳಿರುವ ಸಾಧ್ಯತೆಗಳಿವೆ.
 ಲೋವರ್ ಪರೇಲ್ ವರ್ಕ್‌ಶಾಪ್‌ನಿಂದ ಚೀಫ್ ರೋಲಿಂಗ್ ಸ್ಟಾಕ್ ಇಂಜಿನಿಯರ್ ಮತ್ತು ಅನ್ಯ ಜನರಿಗೆ ಕಮಿಶನರ್ ಆಫ್ ರೈಲ್ವೆ ಸೇಫ್ಟಿ ಮೈಂಟೆನೆನ್ಸ್‌ಗೆ ಸಂಬಂಧಿಸಿ ಮಾಹಿತಿ ಕೇಳಲಾಗಿದೆ. ಮುಂಬೈಯ ಲೋವರ್ ಪರೇಲ್ ವರ್ಕ್‌ಶಾಪ್‌ನಲ್ಲಿ ಐಸಿಎಫ್ ಮತ್ತು ಎಲ್‌ಎಚ್‌ಬಿಯ ರಿಪೇರಿ ನಡೆಯುತ್ತದೆ. ಪ್ರತೀವರ್ಷ ಸುಮಾರು 1,500 ಬೋಗಿಗಳ ರಿಪೇರಿ ಮಾಡಲಾಗುತ್ತದೆ.
 ಮೂಲಗಳ ಪ್ರಕಾರ ಅಂದು ರೈಲು ಇಂದೋರ್‌ನಿಂದ ಹೊರಡುತ್ತಲೇ ಮೊದಲಿಗೆ ಎಸ್-ವನ್ ಬೋಗಿಯ ಪ್ರಯಾಣಿಕರು ಆ ಬೋಗಿಯಲ್ಲಿ ಬೇರೆ ರೀತಿಯ ಶಬ್ದ ಬರುತ್ತಿರುವ ದೂರು ನೀಡಿದ್ದರು. ಈ ದೂರಿನ ಕುರಿತು ತಕ್ಷಣ ಕ್ರಮ ಕೈಗೊಂಡು ಆ ಬೋಗಿಯನ್ನು ತೆಗೆದಿದ್ದರೆ ಬಹುಶ ಈ ದುರ್ಘಟನೆ ಆಗುತ್ತಿರಲಿಲ್ಲವೋ ಏನೋ ಎನ್ನುತ್ತಿದ್ದಾರೆ ಅಧಿಕಾರಿಗಳು.
* * * ಸರಕಾರಿ ವಿಭಾಗಗಳ ಕೆಲಸಗಳಲ್ಲಿ
 ನಿಧಾನಗತಿಯ ದೃಶ್ಯ
ಪ್ರಧಾನ ಮಂತ್ರಿ ನರೇಂದ್ರ ಮೋದಿಯವರು ನೋಟ್ ಅಮಾನ್ಯ ತೀರ್ಮಾನ ಕೈಗೊಂಡ ನಂತರ ಜನ ಸಾಮಾನ್ಯರಿಗಿಂತಲೂ ಹೆಚ್ಚು ತೊಂದರೆಗೀಡಾದವರು ಮುಂಬೈಯ ಸರಕಾರಿ ಬಾಬುಗಳು. ಸರಕಾರ ನಂಬುವಂತೆ ಕಪ್ಪುಹಣ ಮತ್ತು ಭ್ರಷ್ಟಾಚಾರದ ಒಂದು ದೊಡ್ಡ ಕಾರಣ ಸರಕಾರಿ ಬಾಬು ಗಳು ಕೂಡಾ. ಕಪ್ಪುಹಣ ದೊಡ್ಡ ಪ್ರಮಾಣದಲ್ಲಿ ಮಹಾನಗರ ಪಾಲಿಕೆ, ಪೊಲೀಸ್, ಪಿಡಬ್ಲ್ಯೂಡಿ, ಆಯುಕ್ತರ, ಕಸ್ಟಮ್, ಮಾರಾಟ ತೆರಿಗೆ, ಸೇವಾ ಶುಲ್ಕ, ಎಕ್ಸೈಸ್ ಡ್ಯೂಟಿ ಮೊದಲಾದ ಸರಕಾರಿ ವಿಭಾಗಗಳ ಲಕ್ಷಗಟ್ಟಲೆ ಅಧಿಕಾರಿಗಳ ಬಳಿಯೂ ಇದೆ! ಈ ಕಾರಣ ಬೆಲೆ ಏರಿಕೆಯೂ ಸಂಭವಿಸುವುದು. ಸ್ಥಿರ-ಚರ ಆಸ್ತಿಗಳ ಬೆಲೆಯೂ ಗಗನಕ್ಕೇರಲು ಕಾರಣವಾಗುವುದು. ಮಹಾರಾಷ್ಟ್ರದ ಪಿ.ಡಬ್ಲ್ಯೂ.ಡಿ. ಮಂತ್ರಿ ಆಗಿದ್ದ ಎನ್.ಸಿ.ಪಿ. ನೇತಾ ಛಗನ್ ಭುಜ್‌ಬಲ್ ಈಗ 700 ಕೋಟಿ ರೂಪಾಯಿಯ ಕಾನೂನು ಬಾಹಿರ ಆಸ್ತಿಯ ಕಾರಣ ಜೈಲ್‌ನಲ್ಲಿದ್ದಾರೆ. ಪಿ.ಡಬ್ಲ್ಯೂ.ಡಿ, ಮಹಾನಗರ ಪಾಲಿಕೆಯಲ್ಲಿ ಇಂಜಿನಿಯರ್‌ಗಳ ಬಳಿ ಕೋಟಿ ರೂಪಾಯಿ ಕ್ಯಾಶ್ ಇರಬಹುದಾಗಿದೆ. ಸರಕಾರಿ ಗುತ್ತಿಗೆ ನೀಡುವ ಸಮಯ ಇವರೆಲ್ಲ ನಗದು ಹಣದಲ್ಲೇ ಲಂಚ ಪಡೆಯುವ ಸಂಗತಿ ಆಗಾಗ ಪತ್ರಿಕೆಗಳಲ್ಲಿ ವರದಿಯಾಗುತ್ತಲೇ ಇದೆ.
 ಇದೀಗ ಸರಕಾರಿ ಬಾಬುಗಳು ತಮ್ಮಲ್ಲಿರುವ (ಲಂಚದ) ನಗದು ಹಣವನ್ನು ಬಿಳಿ ಮಾಡುವಲ್ಲಿ ಬ್ಯುಸಿ ಇದ್ದಾರಂತೆ. ಹಾಗಾಗಿ ಅವರಿಗೆಲ್ಲ ಫೈಲ್‌ಗಳನ್ನು ವಿಲೇವಾರಿ ಮಾಡಲು, ಗಮನ ನೀಡಲು ಸಮಯವಿಲ್ಲವಂತೆ.
 ಇನ್ನು ಕಸ್ಟಮ್ ಕ್ಲಿಯರಿಂಗ್ ಏಜೆಂಟರಂತೂ ಕಸ್ಟಮ್ ಅಧಿಕಾರಿಗಳಿಗೆ ದೊಡ್ಡ ದೊಡ್ಡ ಗಿಫ್ಟ್ ಕೂಡಾ ನೀಡಬೇಕಾಗುತ್ತದೆ. ದೀಪಾವಳಿ ಆಗಷ್ಟೇ ಕಳೆದುದರಿಂದ ನಗದು ಜೊತೆ ಗಿಫ್ಟ್‌ಗಳೂ ಈ ಸಮಯ ಸರಕಾರಿ ಬಾಬುಗಳ ಮನೆಯಲ್ಲಿ ಬಿದ್ದುಕೊಂಡಿವೆ. ಹಾಗಾಗಿ ಅವರೆಲ್ಲ ಅವುಗಳಿಗೆ ಮುಕ್ತಿ ಕಾಣಿಸಲು ಬ್ಯುಸಿ ಇರುವುದರಿಂದ ಸರಕಾರಿ ಕಚೇರಿಗಳಲ್ಲಿ ನಾಗರಿಕರಿಂದ ಬಂದಿರುವ ಅರ್ಜಿಗಳ ಫೈಲ್‌ಗಳತ್ತ ಗಮನಹರಿಸಲು ಸಮಯ ಸಿಗುತ್ತಿಲ್ಲವಂತೆ!
* * * ಭಿವಂಡಿಯ ಪವರ್‌ಲೂಮ್ ಕಾರ್ಖಾನೆಗಳಿಗೆ ಬಾಗಿಲು
  ಮುಂಬೈ ಸಮೀಪದ ಭಿವಂಡಿ ಶಹರ ದೇಶದ ಅತಿದೊಡ್ಡ ಗ್ರೆ ಕ್ಲಾತ್ ಉತ್ಪಾದನೆಯ ಯಂತ್ರಮಗ್ಗ(ಪವರ್ ಲೂಮ್) ಔದ್ಯೋಗಿಕ ಶಹರವಾಗಿದೆ. ಭಿವಂಡಿಯ ಈ ಪವರ್‌ಲೂಮ್ ಉದ್ಯೋಗ ಸ್ಮಾಲ್ ಸ್ಕೇಲ್ ಇಂಡಸ್ಟ್ರಿಯ ವ್ಯಾಪ್ತಿಯಲ್ಲಿ ಬರುತ್ತದೆ. ಭಿವಂಡಿಯಲ್ಲಿ ಸುಮಾರು ಎಂಟು ಲಕ್ಷ ಪವರ್‌ಲೂಮ್ ಮೆಶಿನ್‌ಗಳಿವೆ. ಇವುಗಳಲ್ಲಿ ಸುಮಾರು ಮೂರೂವರೆ ಲಕ್ಷಕ್ಕೂ ಅಧಿಕ ಕಾರ್ಮಿಕರಿಗೆ ನೇರವಾಗಿ ಉದ್ಯೋಗ ಸಿಗುವುದು. ನವೆಂಬರ್ 8 ರಂದು ಕೇಂದ್ರ ಸರಕಾರದ ವತಿಯಿಂದ 500-1000 ದ ನೋಟು ರದ್ದತಿಯ ಘೋಷಣೆಯಿಂದ ಭಿವಂಡಿಯ ಕಾರ್ಮಿಕರು ಕೆಲಸ ತ್ಯಜಿಸಿ ತಮ್ಮೂರಿಗೆ ಪಲಾಯನ ಮಾಡುತ್ತಿರುವ ದೃಶ್ಯ ಹೆಚ್ಚಾಗಿದೆ. ಮೊದಲೇ ವಿದ್ಯುತ್ ಸರಿಯಾಗಿ ದೊರೆಯದೆ ಕುಂಟುತ್ತಾ ಸಾಗುತ್ತಿರುವ ಇಲ್ಲಿನ ದಂಧೆಗೆ ಈಗ ಇನ್ನೊಂದು ಹೊಡೆತ ಬಿದ್ದಿದೆ. ಇಲ್ಲಿನ ಪವರ್‌ಲೂಮ್ ಮಾಲಕರಿಗೆ ಮತ್ತು ಕಾರ್ಮಿಕರಿಗೆ ನೂರರಿಂದ ನಾಲ್ಕು ಸಾವಿರ ರೂಪಾಯಿಗಳಿಗಾಗಿ ಬ್ಯಾಂಕ್‌ಗಳ ಮುಂದೆ ಕ್ಯೂ ನಿಲ್ಲುವ ಸ್ಥಿತಿ ಬಂದಿದೆ. ಬ್ಯಾಂಕ್‌ಗಳು 2,4,6,10 ಸಾವಿರ ಹೀಗೆ ಚೆಕ್ ಬರೆಯಲು ಹೇಳುತ್ತವೆ. 3,5,7, ಸಾವಿರ.... ಬರೆದರೆ ತಮ್ಮಲ್ಲಿರುವುದು ಎರಡು ಸಾವಿರದ ನೋಟುಗಳು ಮಾತ್ರ ಎನ್ನುತ್ತವೆ.
 ಭಿವಂಡಿಯ ಸ್ಥಿತಿ ಎಷ್ಟೊಂದು ಕೆಟ್ಟದಾಗಿದೆ ಅಂದರೆ ವ್ಯಾಪಾರದಲ್ಲಿ ತೀವ್ರ ಇಳಿಮುಖವಾಗಿದ್ದರೂ ಕಷ್ಟದಲ್ಲಿ ತಮ್ಮ ಪವರ್‌ಲೂಮ್ ಕಂಪೆನಿ ನಡೆಸುತ್ತಿರುವ ಮಾಲಕರು ಇದೀಗ ತಮ್ಮ ನೌಕರರಿಗೆ ಹಳೆನೋಟುಗಳನ್ನೇ ಸಂಬಳವಾಗಿ ನೀಡುತ್ತಿದ್ದಾರೆ. ಈ ನೋಟುಗಳನ್ನು ಬದಲಿಸಲು ಕಾರ್ಮಿಕರು ರಜೆ ಹಾಕಿ ಬ್ಯಾಂಕ್‌ನ ಮುಂದೆ ಸಾಲಲ್ಲಿ ನಿಲ್ಲುವಂತಾಗಿದೆ. ಮುಂದಿನ ತಿಂಗಳ ಸಂಬಳ ಕೂಡಾ ಹಳೆ ನೋಟುಗಳಲ್ಲೇ ನೀಡುವುದಾಗಿ ಮಾಲಕರು ಹೇಳಿದ್ದರಿಂದ ಅನೇಕರು ಕೆಲಸ ತ್ಯಜಿಸಿ ತಮ್ಮೂರಿಗೆ ಹೋಗುತ್ತಿದ್ದಾರೆ. ಅನೇಕ ಕಡೆ ಬ್ಯಾಂಕ್ ಮುಂದೆ ಪೊಲೀಸ್ ಲಾಟಿಯ ರುಚಿ ಕೂಡಾ ಈ ಕಾರ್ಮಿಕರು ಅನುಭವಿಸುತ್ತಿದ್ದಾರೆ. ಕೆಲವು ಮಾಲಕರು ತಮ್ಮ ಕಂಪೆನಿಗಳನ್ನೇ ಮುಚ್ಚಿದ್ದಾರೆ.
 ಇದರ ಲಾಭವನ್ನು ಪಡೆದ ಕೆಲವು ವ್ಯಾಪಾರಿಗಳು ಸದ್ಯ ಇರುವ ಬೆಲೆಯಲ್ಲಿ ಎರಡು ರೂಪಾಯಿ ಪ್ರತೀ ಮೀಟರ್‌ಗೆ ಕಡಿಮೆ ಮಾಡಿ ಕಂಪೆನಿ ಮಾಲಕರಿಂದ ಬಟ್ಟೆ ಕೇಳುತ್ತಿದ್ದಾರೆ!
* * * ಮುಂಬೈಯಲ್ಲಿ ಕಳ್ಳತನವಾದ ಮೊಬೈಲ್‌ಗಳು
 ಬ್ಯಾಂಕಾಕ್ ಮಾಲ್‌ನಲ್ಲಿ!
 ಮುಂಬೈಯ ಲೋಕಲ್ ರೈಲುಗಳಲ್ಲಿ ಮೊಬೈಲ್ ಕಳ್ಳರು ಸದಾ ಸಕ್ರಿಯರು. ಆದರೆ ಈ ಕಳ್ಳರು ಕದ್ದ ದುಬಾರಿ ಮೊಬೈಲ್‌ಗಳು ನೇರವಾಗಿ ಬ್ಯಾಂಕಾಕ್ ಮಾಲ್‌ನಲ್ಲಿ ದೊರೆಯುತ್ತಿರುವ ಸಂಗತಿಯೊಂದು ಬೆಳಕಿಗೆ ಬಂದಿದೆ. ಇತ್ತೀಚೆಗೆ ಬಂಧಿತ ಕಳ್ಳರಿಂದ ಈ ಸಂಗತಿ ಬೆಳಕಿಗೆ ಬಂದಿದೆ. ಈ ಕಳ್ಳರು ತಾವು ಕದ್ದ ಮೊಬೈಲ್‌ಗಳನ್ನು ಥಾಯ್ಲೆಂಡ್‌ನ ರಾಜಧಾನಿ ಬ್ಯಾಂಕಾಕ್‌ನಲ್ಲಿ ಮಾರುತ್ತಿದ್ದರು. ಈ ತಂಡದ ನಾಯಕ ನೂರುಲ್ಲಾಹ್‌ನನ್ನು ಮುಂಬೈ ಸೆಂಟ್ರಲ್‌ನ ಮರಾಠ ಮಂದಿರದ ಬಳಿ ಬಂಧಿಸಲಾಗಿತ್ತು. ಈತ ಕಳ್ಳತನದ ಮೊಬೈಲ್‌ಗಳನ್ನು ಥಾಯ್ಲೆಂಡ್‌ಗೆ ಒಯ್ಯಲು ಹೊರಡುತ್ತಿದ್ದ. ಅಲ್ಲಿನ ಚೋರ್ ಬಜಾರ್‌ನಲ್ಲಿ ಮಾರುವುದು ಬಹಳ ಸಮಯದಿಂದ ಈತ ಮಾಡುತ್ತಿದ್ದುದು ತಿಳಿದು ಬಂತು. ಹಾಗೆ ನೋಡಿದರೆ ಮುಂಬೈಯಲ್ಲಿ ಕೂಡಾ ಚೋರ್ ಬಜಾರ್ ಇದೆ. ಬಹಳ ಕಾಲದಿಂದ ಮುಂಬೈ ಚೋರ್ ಬಜಾರ್ ಕೂಡಾ ದೇಶದಾದ್ಯಂತ ಪ್ರಸಿದ್ಧಿ ಪಡೆದಿದೆ.
ಕ್ರೈಂ ಬ್ರ್ಯಾಂಚ್ ಅಧಿಕಾರಿಗಳ ಅನುಸಾರ ಈ ಮೊಬೈಲ್ ಚೋರ್ ತಂಡಗಳು ಸಾಮಾನ್ಯವಾಗಿ ಐಎಂಇಐ ನಂಬರ್ ತೆಗೆದು ಅಕ್ಕಪಕ್ಕದ ರಾಜ್ಯಗಳಲ್ಲಿ ಮಾರುತ್ತಾರೆ. ಆದರೆ ಕಳ್ಳತನಗೈದ ಮೊಬೈಲ್‌ಗಳನ್ನು ದೇಶದ ಹೊರಗಡೆ ಒಯ್ದು ಮಾರುವ ಘಟನೆ ಇದೇ ಮೊದಲಿಗೆ ಕಂಡು ಬಂದದ್ದಂತೆ. ಆತ ವಿಮಾನದಿಂದ ಬ್ಯಾಂಕಾಕ್‌ಗೆ ತೆರಳುತ್ತಿದ್ದ. ಅಲ್ಲಿನ ಮಾಲ್ ಎಂ.ಬಿ.ಕೆ ಸೆಂಟರ್‌ಗೆ ತೆರಳಿ ಈ ಮೊಬೈಲ್‌ಗಳನ್ನು ಮಾರುತ್ತಿದ್ದ. ಈ ಮಾಲ್‌ನಲ್ಲಿ ಕೇವಲ ಕಳ್ಳತನದ ಮೊಬೈಲ್‌ಗಳ ಖರೀದಿ-ಮಾರಾಟ ನಡೆಯುತ್ತದೆ ಎನ್ನುತ್ತಾನೆ ನೂರುಲ್ಲಾಹ್. ಈತ ತನಿಖೆಯಲ್ಲಿ ತಾನು ಕೆಲವು ಬಾರಿ ಬ್ಯಾಂಕಾಕ್‌ಗೆ ಹೋಗಿ ಬಂದಿದ್ದೆ ಅನ್ನುತ್ತಾನೆ. ಆತ ಅಲ್ಲಿ ಮೊಬೈಲ್ ಮಾರಿ ಬದಲಾಗಿ ಟಿ.ವಿ.-ಇಲೆಕ್ಟ್ರಾನಿಕ್ ಸಾಮಗ್ರಿಗಳನ್ನು ಇಲ್ಲಿಗೆ ತರುತ್ತಿದ್ದ. ಆರಂಭದಲ್ಲಿ ಈತನೇ ರೈಲುಗಳಲ್ಲ್ಲಿ ಪ್ರಯಾಣಿಕರ ಮೊಬೈಲ್ ಕದಿಯುತ್ತಿದ್ದ. ನಂತರ ಇತರ ಕಳ್ಳರ ಮೊಬೈಲ್ ಕೂಡಾ ಖರೀದಿಸುವುದಕ್ಕೆ ಆರಂಭಿಸಿದ್ದ ಎಂದು ತಿಳಿದುಬಂತು.
* * * ಇಪ್ಪತ್ತು ನಿಮಿಷದಲ್ಲಿ 125 ಕೋಟಿ ರೂ. ಪ್ರಸ್ತಾವ ಮಂಜೂರು
ಮುಂಬೈ ಮಹಾನಗರ ಪಾಲಿಕೆಯ ಸ್ಥಾಯಿ ಸಮಿತಿಯಲ್ಲಿ ಕೇವಲ ಇಪ್ಪತ್ತು ನಿಮಿಷದಲ್ಲಿ 125 ಕೋಟಿ ರೂಪಾಯಿ ವಿಕಾಸ ಕಾರ್ಯಗಳ ಪ್ರಸ್ತಾವ ಮಂಜೂರು ಮಾಡಲಾದ ಘಟನೆ ನಡೆದಿದೆ. ಮಹಾನಗರ ಪಾಲಿಕೆಗೆ 2017 ರ ಫೆಬ್ರವರಿಯಲ್ಲಿ ಚುನಾವಣೆ ನಡೆಯಲಿರುವ ಕಾರಣ ಆಚಾರ - ಸಂಹಿತೆ ಜ್ಯಾರಿಯಾಗುವ ಮೊದಲೇ ನಗರ ಸೇವಕರು ಹೆಚ್ಚೆಚ್ಚು ಪ್ರಸ್ತಾವಗಳನ್ನು ಮಂಜೂರು ಮಾಡಲು ಮುಂದಾಗಿರುವುದು ಕಂಡುಬಂದಿದೆ. ವಿಶೇಷ ಅಂದರೆ ಈ ಪ್ರಸ್ತಾವ ಮಂಜೂರು ಮಾಡುವಲ್ಲಿ ಆಡಳಿತ ಪಕ್ಷ ಮತ್ತು ವಿಪಕ್ಷಗಳು ಎರಡೂ ಜೊತೆಗೂಡಿವೆ! ಸ್ಥಾಯಿ ಸಮಿತಿಯ ಬೈಠಕ್‌ನಲ್ಲಿ ಆಸ್ಪತ್ರೆಗಳಲ್ಲಿ ಇಸಿಜಿ ಮೆಷಿನ್, ಅವಶ್ಯಕ ಚಿಕಿತ್ಸಾ ಸಾಮಾಗ್ರಿ, ಶಾಲಾ ಕಟ್ಟಡಗಳ ರಿಪೇರಿ, ಬ್ರಿಜ್‌ಗಳ ರಿಪೇರಿ, ಅಗ್ನಿಶಾಮಕ ದಳದ ವಾಹನಗಳ ಸಂಖ್ಯೆಯಲ್ಲಿ ಹೆಚ್ಚಳ. ಹೈವೇಗಳಲ್ಲಿ ಸಿಸಿಟಿವಿ.....ಮೊದಲಾದವುಗಳ ಸಹಿತ ರೂ.125 ಕೋಟಿಯ ಪ್ರಸ್ತಾವ ಚಿಟಿಕೆ ಹೊಡೆಯುವಲ್ಲಿ ಮಂಜೂರು ಮಾಡಲಾಯಿತು. ಕಳೆದ ಮೂರೂ ಬೈಠಕ್‌ಗಳಲ್ಲಿ ಆಡಳಿತ ಮತ್ತು ವಿರೋಧ ಪಕ್ಷಗಳ ನಗರ ಸೇವಕರು ಗೈರುಹಾಜರಾಗುತ್ತಿಲ್ಲ!
 ಆದರೆ 500 ಮತ್ತು ಸಾವಿರದ ಹಳೆ ನೋಟುಗಳ ನಿಷೇಧದ ನಂತರ ಮನಪಾ ಗುತ್ತಿಗೆದಾರರಿಗೆ ತಮ್ಮ ಕಾರ್ಮಿಕರಿಗೆ ನೀಡಲು ಹಣದ ಕೊರತೆ ಉಂಟಾಗಿದೆಯಂತೆ.
 * * * * * * * * * * * * * * * * * * *</p><h3>Varthabarati</h3><h2 id="ch32">ಕಾಮ್ರೇಡ್ ಕ್ಯಾಸ್ಟ್ರೊಗೆ ಒಂದು ಆತ್ಮೀಯ ಪತ್ರ</h2><h3></h3><p>
ಆತ್ಮೀಯ ಕಾಮ್ರೇಡ್,
ವರ್ಷಗಳಿಂದ ಬರೆದು ಬರೆದು ಅರ್ಧಕ್ಕೆ ಕೈ ಬಿಡುತ್ತಿದ್ದ ಪತ್ರವನ್ನು ಪುನಃ ಪೂರ್ಣಗೊಳಿಸಲು ಕೂತಿದ್ದೇನೆ. ಯಾವಾಗಲೋ ನಿಮಗೆ ತಲುಪಬೇಕಿದ್ದ ಕಾಗದಕ್ಕೆ ಈಗ ಸ್ಪಷ್ಟ ರೂಪ ನೀಡಲು ಪ್ರಯತ್ನ ನಡೆಸಿದ್ದೇನೆ. ತುಂಬಾ ತಡವಾಯಿತು. ಈಗಲೂ ನಿಮ್ಮೆಂದಿಗೆ ಭಾವನೆಗಳನ್ನು ಹಂಚಿಕೊಳ್ಳದಿದ್ದರೆ, ನನ್ನಿಂದ ದೊಡ್ಡ ಲೋಪವಾದೀತು. ಅದಕ್ಕೆ ಎಲ್ಲಾ ಕೆಲಸಕಾರ್ಯ ಬದಿಗಿರಿಸಿ, ಕೈಯಲ್ಲಿ ಹಾಳೆ ಮತ್ತು ಪೆನ್ ಹಿಡಿದಿದ್ದೇನೆ. ಮನಸ್ಸಿಗೆ ಅನ್ನಿಸಿದ್ದೆಲ್ಲವೂ ಹರಿಬಿಡುತ್ತ, ಬರಹ ದೀರ್ಘವಾಗಬಹುದು. ದಯವಿಟ್ಟು ಸಿಟ್ಟಾಗಬೇಡಿ.
 ಜಮಖಂಡಿ ಸಮೀಪದ ಸಾವಳಗಿ ಎಂಬ ಕುಗ್ರಾಮದಲ್ಲಿ ಜನಿಸಿದ ನಾನು ಸುತ್ತಮುತ್ತಲ ಗ್ರಾಮಗಳಲ್ಲಿ ಓಡಾಡುವುದರಲ್ಲೇ ಸಂತಸಪಡುತ್ತಿದ್ದೆ. ಚಿಕ್ಕಂದಿನಲ್ಲಿ ವಿಜಾಪುರ, ಬೆಂಗಳೂರು ಮುಂತಾದ ಹೆಸರು ಕೇಳುತ್ತಿದ್ದೆ. ಆದರೆ ಅಲ್ಲಿ ಸುಲಭವಾಗಿ ಹೋಗುವಂತಿರಲಿಲ್ಲ. ಅವು ದೊಡ್ಡ ನಗರಗಳು, ಅಲ್ಲಿನ ಜನಸಾಗರದಲ್ಲಿ ಕಳೆದುಹೋದವರು ಪುನಃ ಹಳ್ಳಿಗೆ ಬರುವುದಿಲ್ಲ. ಅಲ್ಲಿ ಬದುಕೋದು ಕಷ್ಟ ಎಂದು ಹಿರಿಯರು ಹೇಳುತ್ತಿದ್ದರು. ಹೀಗಾಗಿ ಆ ನಗರಗಳಿಗೆ ಹೋಗುವ ಇರಾದೆ ಬಿಟ್ಟಿದ್ದೆ. ಮನೆಯ ಹಿರಿಯರು ಸಹ ಆ ನಗರಗಳನ್ನು ನೆನಪಿಸಿಕೊಳ್ಳುತ್ತಿರಲಿಲ್ಲ.
 ಈ ಸಮಯದಲ್ಲೇ ಪತ್ರಿಕೆಗಳಲ್ಲಿ ಕ್ಯೂಬಾ ಹೆಸರು ಪದೇ ಪದೇ ಪ್ರಸ್ತಾಪವಾಗುತ್ತಿತ್ತು. ಅಮೆರಿಕ ವಿರುದ್ಧದ ನಿಮ್ಮ ಹೋರಾಟದ ಕತೆಗಳು ಪ್ರಕಟವಾಗುತ್ತಿತ್ತು. ಕ್ರಾಂತಿಕಾರಿ ಸ್ನೇಹಿತ ಚೇ ಗುವೇರಾ, ಸಹೋದರ ರೌಲ್ ಮತ್ತು ಇನ್ನಿತರ ಕ್ರಾಂತಿಕಾರರ ಜೊತೆ ಸೇರಿ ನೀವು ನಡೆಸಿದ ಗೆರಿಲ್ಲಾ ಯುದ್ಧ ಮತ್ತು ವಿವಿಧ ಹಂತಗಳ ಸಂಘರ್ಷದ ಸುದ್ದಿಗಳನ್ನು ಓದುತ್ತಿದ್ದ ನಾನು ರೋಮಾಂಚಿತಗೊಳ್ಳುತ್ತಿದ್ದೆ. ನಿಮ್ಮ ವಿಷಯವನ್ನು ಸ್ನೇಹಿತರು ಮತ್ತು ಹಿರಿಯರೊಂದಿಗೆ ಹಂಚಿಕೊಂಡು ಸಂಭ್ರಮಿಸುತ್ತಿದ್ದೆ. ಆಗಲೇ ಮನಸ್ಸಿನಲ್ಲಿ ಪುಟ್ಟ ಆಸೆಯೊಂದು ಮೊಳಕೆಯೊಡೆಯಿತು: ಒಮ್ಮೆಯಾದರೂ ಕ್ಯೂಬಾಗೆ ಭೆೇಟಿ ನೀಡಬೇಕು.
ಪಕ್ಕದ ರಾಜ್ಯವನ್ನೂ ಸಹ ನೋಡಿರದ ನಾನು ಕ್ಯೂಬಾಗೆ ಭೆೇಟಿ ನೀಡುವ ಮತ್ತು ನಿಮ್ಮಂದಿಗೆ ಮಾತನಾಡುವ ಕನಸು ಕಟ್ಟಿಕೊಂಡಿದ್ದೆೆ. ಬಹುಶಃ ನಾನೊಬ್ಬನೇ ಅಲ್ಲ, ಆ ಕಾಲದಲ್ಲಿ ಪ್ರಗತಿಪರರು, ಎಡಪಂಥೀಯ ಒಲವು ಹೊಂದಿದವರು ಮತ್ತು ಜನಪರ ಹೋರಾಟದಲ್ಲಿ ತೊಡಗಿಸಿಕೊಂಡವರು ಅಂತಹದ್ದೇ ಕನಸು ಕಟ್ಟಿಕೊಂಡಿದ್ದರು. ಹೋರಾಟದ ಕಾಶಿಗೊಮ್ಮೆ ಭೆೇಟಿ ನೀಡಿ, ಸಾರ್ಥಕ ಭಾವ ಹೊಂದಬೇಕು ಎಂಬುದು ಹಲವರ ಹಂಬಲವಾಗಿತ್ತು. ವರ್ಷಗಳು ಕಳೆದಂತೆ ಕೆಲವರ ಕನಸುಗಳು ನನಸಾದವು. ಆದರೆ ನನ್ನ ಕನಸು ಕನಸಾಗಿಯೇ ಉಳಿಯಿತು. ದೂರದ ಕ್ಯೂಬಾದಲ್ಲಿದ್ದರೂ ಭಾರತದೊಂದಿಗೆ ನಿಕಟ ಸಂಪರ್ಕ ಹೊಂದಿದ್ದು ನನಗೆ ತುಂಬಾ ಖುಷಿ ಕೊಡುತ್ತಿತ್ತು. ಜವಾಹರಲಾಲ್ ನೆಹರೂ, ಇಂದಿರಾ ಗಾಂಧಿ, ರಾಜೀವ್ ಗಾಂಧಿ ಅಲ್ಲದೇ ಇಲ್ಲಿನ ಕಮ್ಯುನಿಸ್ಟ್ ನೇತಾರರಾದ ಜ್ಯೋತಿ ಬಸು, ಸುಬೋಧ್ ಬ್ಯಾನರ್ಜಿಯವರನ್ನು ಭೆೇಟಿಯಾದ ಸುದ್ದಿ ಮತ್ತು ಚಿತ್ರಗಳನ್ನು ನೋಡಿದಾಗ ಸಂತಸವಾಗುತ್ತಿತ್ತು. ನಮ್ಮ ದೇಶಕ್ಕೆ ನೀವು ಬಂದರೂ ಭೆೇಟಿಯಾಗಲು ಸಾಧ್ಯವಾಗಲಿಲ್ಲ ಎಂಬ ಚಡಪಡಿಕೆಯೂ ಇರುತಿತ್ತು. ನಮ್ಮ ದೇಶದಲ್ಲಿ ಭೇಟಿಯಾಗದಿದ್ದರೇನಂತೆ, ಕ್ಯೂಬಾ ದೇಶಕ್ಕೆ ಹೋಗಿ ನಿಮ್ಮನ್ನು ಭೇಟಿಯಾಗುವ ಆಶಾಭಾವನೆ ಹೊಂದಿದ್ದೆ.
 ಕಾಮ್ರೇಡ್, ನಿಮ್ಮ ಹೋರಾಟದ ಕಾಲಘಟ್ಟಕ್ಕೂ ಮತ್ತು ಈಗಿನ ಪರಿಸ್ಥಿತಿಗೂ ಸಾಕಷ್ಟು ವ್ಯತ್ಯಾಸವಾಗಿದೆ. ಜಾಗತಿಕ ಸನ್ನಿವೇಶವೇ ಬದಲಾಗಿದೆ. ಜಾಗತೀಕರಣ, ಉದಾರೀಕರಣ ಮತ್ತು ಖಾಸಗೀಕರಣ ಸುಳಿಗೆ ಸಿಲುಕಿ ಇಡೀ ಜಗತ್ತು ಬಂಡವಾಳಶಾಹಿಗಳ ಕೈಯಲ್ಲಿ ಸಿಲುಕಿ ನಲುಗುತ್ತಿದೆ. ಆರ್ಥಿಕವಾಗಿ ಕೊಂಚ ಶಕ್ತಿಯುಳ್ಳ ಕೆಲ ದೇಶಗಳು ಉಸಿರಾಡುತ್ತಿವೆಯಾದರೂ ಆಂತರಿಕವಾಗಿ ಅವು ಕುಸಿದಿವೆ. ಇನ್ನು ಬಡ ದೇಶಗಳ ಸ್ಥಿತಿಗತಿ ಮತ್ತು ಅಲ್ಲಿ ನೆಲೆಸಿರುವ ನಿರಾಶ್ರಿತರ ಪಾಡಂತೂ ಹೇಳತೀರದು. ಯುದ್ಧಪೀಡಿತ, ಬರಪೀಡಿತ ಮತ್ತು ಹಲವು ಸೌಕರ್ಯ ವಂಚಿತ ದೇಶಗಳ ಸ್ಥಿತಿಯಂತೂ ಇನ್ನೂ ಅಧೋಗತಿಗೆ ತಲುಪಿದೆ.
 ಇದೆಲ್ಲವೂ ನಿಮ್ಮ ಗಮನದಲ್ಲೂ ಇದೆ. ಇಂತಹದ್ದಕ್ಕೆಲ್ಲ ಕೊನೆ ಹಾಡಬೇಕೆಂದೇ ನೀವು, ಚೆ ಗುವೇರಾ ಮತ್ತು ಇತರ ಕ್ರಾಂತಿಕಾರಿಗಳು ಹೋರಾಟ ರೂಪಿಸಿದ್ದು. ಸಮಾಜವಾದ ಇಲ್ಲವೇ ಸಾವು ಎಂದು ಸ್ಪಷ್ಟವಾದ ನಿಲುವು ತಳೆದ ನೀವು ಕ್ಯೂಬಾ ದೇಶವನ್ನು ಅದೇ ರೀತಿ ಕಟ್ಟಿ, ಬೆಳೆಸಿದ್ದೀರಿ. ಅಲ್ಲಿ ಬಂಡವಾಳಶಾಹಿಗಳ ಗತ್ತು, ಗೈರತ್ತು ಇಲ್ಲ. ದುರ್ಬಲರ ಮೇಲೆ ಶೋಷಣೆಯಿಲ್ಲ. ಬಡವರು ಮತ್ತು ಜನಸಾಮಾನ್ಯರಿಗೆ ತಮ್ಮ ಹಕ್ಕನ್ನು ಒದಗಿಸಿಕೊಟ್ಟಿದ್ದೀರಿ. ಪ್ರಧಾನಿ ಮತ್ತು ರಾಷ್ಟ್ರದ ಅಧ್ಯಕ್ಷರಾಗಿ ದೇಶವನ್ನು ಎಚ್ಚರಿಕೆಯಿಂದ ಕಾಯ್ದುಕೊಂಡ ನೀವು ಜನರನ್ನು ಎಂದಿಗೂ ಆಪತ್ತಿಗೆ ಸಿಲುಕಿಸುವ ಕೆಲಸ ಮಾಡಲಿಲ್ಲ.
 ಇತರ ದೇಶಗಳಿಗೆ ಹೋಲಿಸಿದರೆ, ಕ್ಯೂಬಾ ತುಂಬಾ ಚಿಕ್ಕ ದೇಶ. ಆದರೆ ಅಲ್ಲಿ ನೀವು ಬಡವರು ಮತ್ತು ಜನಸಾಮಾನ್ಯರ ಪರವಾಗಿ ಕೈಗೊಂಡ ಸುಧಾರಣಾ ಕಾರ್ಯಗಳು ದೊಡ್ಡ ದೇಶಗಳಿಗೆ ಮಾದರಿಯಾದವು. ‘ಸಮಾಜವಾದ, ಸಹಕಾರ, ಸಹಬಾಳ್ವೆ ಮತ್ತು ಕಮ್ಯುನಿಸ್ಟ್ ತತ್ವಗಳು ಬರೀ ಭ್ರಮೆಗಳು. ಕಾರ್ಯಸಾಧುವಲ್ಲ’ ಎಂದು ಕೆಲವರು ವ್ಯಂಗ್ಯವಾಡಿದರು. ಭ್ರಮೆಗಳು ವಾಸ್ತವ ರೂಪಕ್ಕೆ ಇಳಿಯಲು ತುಂಬಾ ಹೊತ್ತು ಹಿಡಿಯುವುದಿಲ್ಲ ಎಂದು ಅದೆಲ್ಲವನ್ನೂ ದೇಶದಲ್ಲಿ ಜಾರಿಗೊಳಿಸಿದ್ದೀರಿ. ದ್ವೇಷವನ್ನೇ ಮೈಗೂಡಿಸಿಕೊಂಡಿದ್ದ ಅಮೆರಿಕ ಕೂಡ ಪದೇ ಪದೇ ಕಣ್ಣುಜ್ಜಿಕೊಂಡು ಕ್ಯೂಬಾ ನೋಡುವಂತಾಯಿತು.
 ನಿಮಗೆ ನೆನಪಿರಬಹುದು. ಆದರೂ ಮತ್ತೊಮ್ಮೆ ನೆನಪಿಸುತ್ತೇನೆ. ನೀವು ತಂದ ಸುಧಾರಣಾ ಕಾರ್ಯಗಳನ್ನು ಮಾದರಿಯಾಗಿ ಇಟ್ಟುಕೊಂಡು ಅವುಗಳನ್ನು ನಮ್ಮ ದೇಶದಲ್ಲೂ ಜಾರಿಗೊಳಿಸುವ ಅವಕಾಶ ಒದಗಿ ಬಂದಿತ್ತು. ದೇಶದ ಅತ್ಯಂತ ದೀರ್ಘಾವಧಿ ಕಮ್ಯುನಿಸ್ಟ್ ಮುಖ್ಯಮಂತ್ರಿ ಜ್ಯೋತಿ ಬಸು ದೇಶದ ಮೊದಲ ಕಮ್ಯುನಿಸ್ಟ್ ಪ್ರಧಾನಿಯಾಗುವ ಸಾಧ್ಯತೆಯಿತ್ತು. ಪ್ರಗತಿಪರರು, ಎಡಪರ ಚಿಂತಕರು ಆ ಕ್ಷಣಕ್ಕೆ ಸಂಭ್ರಮಿಸಿದ್ದರು. ಪಶ್ಚಿಮ ಬಂಗಾಲದ ಕಮ್ಯುನಿಸ್ಟ್ ನಾಯಕ ಹೊಸದಿಲ್ಲಿಯ ಕೆಂಪು ಕೋಟೆಯ ಮೆಟ್ಟಿಲು ಏರುವರು ಎಂಬ ಆಶಾಭಾವನೆ ಗಾಢವಾಗಿತ್ತು. ಆದರೆ ನೋಡುನೋಡುತ್ತಿದ್ದಂತೆ ಅದೆಲ್ಲವೂ ಹುಸಿಯಾಯಿತು. ಜ್ಯೋತಿ ಬಸು ಪ್ರಧಾನಿಯಾಗಲಿಲ್ಲ. ಕೊನೆಗೊಂದು ದಿನ ‘ಹಿಸ್ಟಾರಿಕಲ್ ಬ್ಲಂಡರ್’ ಎಂಬ ಅಭಿಪ್ರಾಯ ಹೊರಬಿತ್ತು. ಒಂದು ವೇಳೆ, ಜ್ಯೋತಿ ಬಸು ಪ್ರಧಾನಿಯಾಗಿದ್ದಿದ್ದರೆ, ನೀವು ಜಾರಿಗೊಳಿಸಿದ ಒಂದಿಷ್ಟು ಸುಧಾರಣಾ ಕಾರ್ಯಗಳು ಇಲ್ಲೂ ಜಾರಿಯಾಗುತ್ತಿದ್ದವು. ಒಂದರ್ಥದಲ್ಲಿ, ದೇಶದ ಸಮಗ್ರ ಚಿತ್ರಣವೇ ಬದಲಾಗುತಿತ್ತು.
 ಇಡೀ ಜಗತ್ತು ಈಗ ಬಲಪಂಥೀಯದತ್ತ ವಾಲತೊಡಗಿದೆ. ಅನಿರೀಕ್ಷಿತ ಬದಲಾವಣೆಗಳು ಆಗುತ್ತಿವೆ. ಏಷ್ಯಾ ಖಂಡದಲ್ಲಿ ಅಲ್ಲದೇ ಅಮೆರಿಕದಲ್ಲಿನ ಪರಿಸ್ಥಿತಿಗಳು ವಿಚಿತ್ರ ತಿರುವು ಪಡೆಯುತ್ತಿವೆ. ಇವೆಲ್ಲದರ ಮುನ್ಸೂಚನೆ ನಿಮಗೆ ಇದ್ದಿರಲೂಬಹುದು. ಅಂತಹ ಬೆದರಿಕೆಗಳನ್ನು ಕಣ್ಣಾರೆ ಕಂಡ ನೀವು ದೇಶವನ್ನು ರಕ್ಷಿಸಿಕೊಳ್ಳುವಲ್ಲಿ ಅದ್ಹೇಗೆ ಯಶಸ್ವಿಯಾದ್ದೀರಿ ಎಂಬುದೇ ಸೋಜಿಗ. ಆರ್ಥಿಕ ದಿಗ್ಬಂಧನ, ನಿಷೇಧ, ಅಸಹಕಾರ, ದಾಳಿ ಎಲ್ಲವನ್ನೂ ಹೇಗೆ ನಿಭಾಯಿಸಿದಿರಿ? ದೊಡ್ಡ ದೇಶಗಳನ್ನು ಎದುರು ಹಾಕಿಕೊಂಡು ಪ್ರಾಣವನ್ನೇ ಪಣಕ್ಕಿಟ್ಟು ಅದ್ಹೇಗೆ ದೇಶವನ್ನು ಸ್ವಾವಲಂಬಿ ಮತ್ತು ಸ್ವಾಭಿಮಾನಿಯಾಗಿ ಬೆಳೆಸಿದಿರಿ?
 ಬೆಲೆ ಏರಿಕೆ, ನಿರುದ್ಯೋಗ, ಅನುದಾನದ ಕೊರತೆ ಮುಂತಾದ ಪ್ರಶ್ನೆಗಳನ್ನು ಇಲ್ಲಿನ ಸರಕಾರದ ಪ್ರತಿನಿಧಿಗಳಿಗೆ ಕೇಳಿದಾಗಲೆಲ್ಲ, ಅವರೆಲ್ಲರೂ ವಿಶ್ವಬ್ಯಾಂಕ್‌ನತ್ತ ಕೈ ಮಾಡಿ ತೋರಿಸುತ್ತಾರೆ. ವಿಶ್ವಬ್ಯಾಂಕ್ ನಿರ್ದೇಶನದಂತೆ ನಾವು ನಡೆಯಬೇಕು. ಇಲ್ಲದಿದ್ದರೆ ಕಿಂಚಿತ್ತೂ ಅನುದಾನ ಸಿಗುವುದು ಕಷ್ಟ ಎಂದು ಸರಕಾರದವರು ಹೇಳುತ್ತಾರೆ. ಆದರೆ ನೀವು ವಿಶ್ವಬ್ಯಾಂಕ್ ನೆರವು ಇಲ್ಲದೆ ಮತ್ತು ಇನ್ನೊಬ್ಬರಿಗೆ ಶರಣಾಗದೆ ಅದ್ಹೇಗೆ ಸಶಕ್ತವಾಗಿ ದೇಶ ಕಟ್ಟಿದಿರಿ? ನಮ್ಮ ದೇಶದ ಪ್ರತಿನಿಧಿಗಳಿಗೂ ಸ್ವಲ್ಪಹೇಳಿಕೊಟ್ಟಿದ್ದರೆ ಪ್ರಯೋಜನವಾಗುತ್ತಿತ್ತು.
ಜಾಸ್ತಿ ಪ್ರಶ್ನೆಗಳು ಕೇಳಿದೆಯೆಂದು ಬೇಸರ ಮಾಡಿಕೊಳ್ಳಬೇಡಿ. ಕಾಮ್ರೇಡ್ ಎಂಬ ಗೌರವ ಮತ್ತು ಸಲಿಗೆಯಿಂದ ಕೇಳಿದೆನೇ ಹೊರತು ಮತ್ತೇನೂ ಇಲ್ಲ. ನಮ್ಮನ್ನೆಲ್ಲ ಬಿಟ್ಟು ನೀವು ದೈಹಿಕವಾಗಿ ಹೊರಟುಬಿಟ್ಟಿರಿ. ಆದರೆ ಮಾನಸಿಕವಾಗಿ ನಮ್ಮಿಂದಿಗೆ ಯಾವಾಗಲೂ ಇರುತ್ತೀರಿ. ನೀವು ಇದ್ದಾಗಲೇ ಕ್ಯೂಬಾಗೆ ಭೆೇಟಿ ನೀಡಬೇಕಾದ ಆಸೆ ಕೊನೆಗೂ ಈಡೇರಲಿಲ್ಲ. ಆದರೆ ಕ್ಯೂಬಾದಿಂದ ಕಲಿಯಬೇಕಾದ ಸಂಗತಿಗಳು ಹಲವಾರು ಇವೆ. ನಿಮ್ಮ ಬಗ್ಗೆ ಓದುತ್ತ, ಕ್ಯೂಬಾ ಬಗ್ಗೆ ಅರಿಯುತ್ತ, ಎಲ್ಲವನ್ನೂ ತಿಳಿದುಕೊಳ್ಳುತ್ತೇನೆ. ಬರೆಯುವುದು ಇನ್ನೂ ತುಂಬಾ ಇತ್ತು. ಅರಿತುಕೊಳ್ಳಬೇಕಾದ ವಿಚಾರಗಳು ಮತ್ತು ಕೇಳಬೇಕಾದ ಪ್ರಶ್ನೆಗಳು ಹಲವು ಇದ್ದವು. ಅವು ಮನಸ್ಸಿನಲ್ಲೇ ಹಾಗೆ ಉಳಿದಿವೆ. ನಿಮ್ಮ ಅನುಪಸ್ಥಿತಿಯಲ್ಲಿ, ಒಂದು ವೇಳೆ ಸಾಧ್ಯವಾದರೆ, ಕ್ಯೂಬಾಗೆ ಭೇಟಿ ನೀಡುತ್ತೇನೆ. ಅಲ್ಲಿ ಉತ್ತರ ಕಂಡುಕೊಳ್ಳಲು ಪ್ರಯತ್ನಿಸುತ್ತೇನೆ. ನೀವು ದೈಹಿಕವಾಗಿ ಇರದಿದ್ದರೇನಂತೆ, ನೀವು ಸ್ಪರ್ಶಿಸಿದ ಮತ್ತು ಹೋರಾಡಿದ ನೆಲ ಅಲ್ಲಿದೆ. ಸುಂದರ ಜಗತ್ತು ಕಟ್ಟಲು ಅವು ಸ್ಫೂರ್ತಿ ನೀಡುತ್ತವೆ. ಒಬ್ಬ ಕ್ರಾಂತಿಕಾರಿ ನೀಡುವ ಸಂದೇಶ ಇದಕ್ಕಿಂತ ಇನ್ನೇನಿದೆ.
 ರೆಡ್ ಸಲ್ಯೂಟ್ ಕ್ಯಾಸ್ಟ್ರೊ.
ಇಂತಿ ತಮ್ಮ ವಿಶ್ವಾಸಿ, ಸನತ್‌ಕುಮಾರ್ ಬೆಳಗಲಿ</p><h3>Varthabarati</h3><h2 id="ch33">ಅಂಬೇಡ್ಕರ್ ತೋರಿಸಿದ ಬೆಳಕಿನ ದಾರಿ</h2><h3>ಸನತ್ ಕುಮಾರ್ ಬೆಳಗಲಿ </h3><p>

ಬಾಲ ಗಂಗಾಧರ ತಿಲಕ್, ಸಾವರ್ಕರ್ ಅಂತಹವರನ್ನು ಮಾತ್ರ ರಾಷ್ಟ್ರನಾಯಕರನ್ನಾಗಿ ಮಾಡಿದ ನಮ್ಮ ಜಾತಿಪೀಡಿತ ವ್ಯವಸ್ಥೆ ಇಡೀ ದೇಶಕ್ಕೆ ಸಮಾನತೆಯ ಬೆಳಕನ್ನು ನೀಡಿದ, ರಾಷ್ಟ್ರ ಮುನ್ನಡೆಯಲು ಸಂವಿಧಾನವನ್ನು ನೀಡಿದ ಡಾ.ಬಾಬಾ ಸಾಹೇಬ ಅಂಬೇಡ್ಕರ್ ಅವರನ್ನು ಕೇವಲ ದಲಿತ ನಾಯಕರನ್ನಾಗಿ ಮಾಡಿ, ಒಂದು ಜಾತಿಗೆ ಸೀಮಿತಗೊಳಿಸುವ ಹುನ್ನಾರ ಮುಂಚಿನಿಂದಲೂ ನಡೆಯುತ್ತ್ತಾ ಬಂದಿದೆ. ಅಂಬೇಡ್ಕರ್ ದಲಿತರಿಗೆ ಮಾತ್ರ ಬೆಳಕನ್ನು ನೀಡಲಿಲ್ಲ. ಇಡೀ ದೇಶಕ್ಕೆ ಹೊಸ ದಾರಿಯನ್ನು ತೋರಿಸಿದರು. 40 ಕೋಟಿ ಜನ ಸಂಖ್ಯೆಯಿದ್ದಾಗ, ಅವರು ರೂಪಿಸಿದ ಸಂವಿಧಾನ 125 ಕೋಟಿ ಜನಸಂಖ್ಯೆಗೂ ಉಪಯುಕ್ತವಾಗಿದೆ ಎಂಬುದನ್ನು ಯಾರೂ ಅಲ್ಲಗಳೆಯುವುದಿಲ್ಲ.
ಬಾಬಾ ಸಾಹೇಬರನ್ನು ಅವರು ಬದುಕಿದ್ದಾಗ, ದ್ವೇಷಿಸಿದ ಮನುವಾದಿಗಳು ಅವರ ಸ್ಮರಣೆಯನ್ನೇ ಅಳಿಸಿ ಹಾಕಲು, ಅವರ ವಿಚಾರಗಳನ್ನು ವಿರೂಪಗೊಳಿಸಲು ಮಸಲತ್ತು ನಡೆಸುತ್ತಲೇ ಬಂದಿದ್ದಾರೆ. ಡಿಸೆಂಬರ್ 6 ಬಾಬಾ ಸಾಹೇಬರ ಪರಿನಿರ್ವಾಣ ದಿನ. ಈ ದಿನದಂದು ದೇಶದ ಎಲ್ಲಾ ದಮನಿತ ಸಮುದಾಯ ತಮ್ಮ ಬದುಕನ್ನು ಬೆಳಗಿದ ಮಹಾನ್ ಚೇತನವನ್ನು ನೆನಪಿಸಿಕೊಳ್ಳುತ್ತದೆ. ಆದರೆ ಕೋಮುವಾದಿ ಶಕ್ತಿಗಳು ಇದೇ ದಿನವನ್ನು ತಮ್ಮ ಫ್ಯಾಶಿಸ್ಟ್ ಅಜೆಂಡಾ ಜಾರಿಗೆ ತರಲು ಬಳಸಿಕೊಂಡವು. ಇದೇ ದಿನದಂದು ಅಯೋಧ್ಯೆಯ ಬಾಬರಿ ಮಸೀದಿ ನೆಲಸಮಗೊಳಿಸಿದವು. ಆರ್ಥಿಕವಾಗಿ, ಸಾಮಾಜಿಕವಾಗಿ ಶೋಷಣೆಗೆ ಒಳಗಾದ ಜನ ಒಂದುಗೂಡದಂತೆ ಮಾಡಲು 1992ರ ಡಿಸೆಂಬರ್ 6ರಂದು ಅಯೋಧ್ಯೆಯಲ್ಲಿ ಬಾಬರಿ ಮಸೀದಿಯನ್ನು ಕರಸೇವಕರು ನೆಲಸಮಗೊಳಿಸಿದರು. ಅಂದಿನಿಂದ ಈ ದೇಶವನ್ನು ಸುಡುತ್ತಿರುವ ಕೋಮುವಾದದ ಬೆಂಕಿ ಇನ್ನೂ ಆರಿಲ್ಲ. ಒಡೆದ ಮನಸ್ಸುಗಳನ್ನು ಮತ್ತಷ್ಟು ಒಡೆಯಲು ಸಂಚುಗಳು ನಡೆಯುತ್ತಲೇ ಇವೆ. ಬಾಬಾ ಸಾಹೇಬರ ಸ್ಮರಣೆಯನ್ನು ಸದಾ ಮನದಲ್ಲೇ ಹಸಿರಾಗಿಟ್ಟುಕೊಂಡ ದಲಿತ ಸಮುದಾಯ ಮಾತ್ರ ಈ ಸಂಚಿಗೆ ಬಲಿಯಾಗಿಲ್ಲ. ಆದರೂ ಕೂಡ ಈ ಸಮುದಾಯವನ್ನು ಎಡಗೈ ಮತ್ತು ಬಲಗೈಯೆಂದು ಒಡೆಯುವಲ್ಲಿ ಮನುವಾದಿ ಶಕ್ತಿಗಳು ಯಶಸ್ವಿಯಾಗಿವೆ.
ಬಾಬಾ ಸಾಹೇಬ ಅಂಬೇಡ್ಕರ್ ಬರೀ ದಲಿತ ನಾಯಕರಾಗಿದ್ದರೇ, ಬರೀ ಒಂದು ಸಮುದಾಯಕ್ಕೆ ಮಾತ್ರ ದುಡಿದರೇ ಎಂಬ ಪ್ರಶ್ನೆಗಳು ಪದೇ ಪದೇ ಉದ್ಭವವಾಗುತ್ತವೆ. ಈ ದೇಶದಲ್ಲಿ ಹತ್ತು ಅವತಾರಗಳು ಆಗಿ ಹೋದರೂ ನನ್ನ ಜನತೆಯ ಕತ್ತಲೆ ಬದುಕಿಗೆ ಬೆಳಕು ಸಿಗಲಿಲ್ಲ ಎಂಬ ಅಂಬೇಡ್ಕರ್ ಹೇಳಿದ್ದು ನಿಜ. ಶತಮಾನಗಳಿಂದ ಶೋಷಣೆಗೆ ಒಳಗಾದ ಸಮುದಾಯದ ಹಿತ ರಕ್ಷಿಸಲು ಸಂವಿಧಾನ ಸಮಿತಿಯ ಸದಸ್ಯರಾಗಲು ಒಪ್ಪಿಕೊಂಡಿದ್ದು ನಿಜ. ಆದರೆ ಸಂವಿಧಾನ ರಚನಾ ಸಮಿತಿಯ ಅಧ್ಯಕ್ಷ ಸ್ಥಾನ ಅವರ ಮನೆಬಾಗಿಲಿಗೆ ತಾನಾಗಿ ಬಂದಾಗ, ಅದನ್ನು ಒಪ್ಪಿಕೊಂಡ ಅಂಬೇಡ್ಕರ್ ಬರೀ ಒಂದು ಸಮುದಾಯದ ಬಗ್ಗೆ ಮಾತ್ರ ಚಿಂತಿಸಲಿಲ್ಲ. ಅವರ ದೃಷ್ಟಿಯಲ್ಲಿ ಬ್ರಾಹ್ಮಣರಿಂದ ಅಸ್ಪಶ್ಯರವರೆಗೆ ಎಲ್ಲರೂ ದೇಶದ ಸಮುದಾಯವೇ ಆಗಿದ್ದಾರೆ. ಅವರು ರೂಪಿಸಿದ ಕಾನೂನುಗಳು ಒಂದು ಸಮುದಾಯಕ್ಕೆ ಮಾತ್ರವೇ ಸೀಮಿತವಾಗಿರಲಿಲ್ಲ. ಸಮಸ್ತ ಭಾರತೀಯರ ಸರ್ವತೋಮುಖ ಅಭಿವೃದ್ಧಿಗೆ ಅವರು ಆದ್ಯತೆ ನೀಡಿದರು. ಅಂತಲೇ ಅವರು ವಿಶ್ವನಾಯಕ, ಕಾರ್ಮಿಕ ನಾಯಕ, ಶ್ರೇಷ್ಠ ಅರ್ಥಶಾಸ್ತ್ರಜ್ಞ, ಸಮಾಜಶಾಸ್ತ್ರಜ್ಞ, ಸಮಾಜ ವಿಜ್ಞಾನಿಯಾಗಿ ಬೆಳೆದು ನಿಂತರು.
ಆಧುನಿಕ ಭಾರತದ ನಿರ್ಮಾಣಕ್ಕೆ ಬಾಬಾ ಸಾಹೇಬ ಅಂಬೇಡ್ಕರ್ ಅವರ ಕೊಡುಗೆ ಅಮೂಲ್ಯವಾದದ್ದು. 536 ಸಂಸ್ಥಾನಗಳಾಗಿ ಒಡೆದು ಹೋಗಿದ್ದ ಭಾರತವನ್ನು ಏಕೀಕೃತ ರಾಷ್ಟ್ರವನ್ನಾಗಿ ಮಾಡುವ ಪ್ರಸ್ತಾವನೆಯನ್ನು ಮೊದಲು ಮುಂದಿಟ್ಟವರು ಅಂಬೇಡ್ಕರ್. ವಿಭಿನ್ನ ಧರ್ಮ, ಜಾತಿ, ಸಂಸ್ಕೃತಿ, ಭಾಷೆ, ರಾಷ್ಟ್ರೀಯತೆಗಳನ್ನು ಒಳಗೊಂಡಿದ್ದ ಭಾರತಕ್ಕೆ ಸಮಗ್ರವಾಗಿ ಅನ್ವಯವಾಗುವಂತಹ, ಎಲ್ಲರಿಗೂ ಸಮಾಧಾನ ಆಗುವಂತಹ ಸಂವಿಧಾನವನ್ನು ನೀಡಿದವರು ಅಂಬೇಡ್ಕರ್. ಸಂವಿಧಾನ ರಚನಾ ಸಮಿತಿಯಲ್ಲಿ ಪಾಲ್ಗೊಂಡ ಅನೇಕರು ತಮ್ಮ ತಮ್ಮ ಜಾತಿ, ಮತ, ಭಾಷೆಗಳ ಹಿತಾಸಕ್ತಿಗಾಗಿ ಪ್ರತಿಪಾದಿಸಿದರೆ, ಮಾನವತಾವಾದಿಯಾದ ಅಂಬೇಡ್ಕರ್ ಅವರು ಸಮಗ್ರ ಭಾರತೀಯರ ಏಳಿಗೆಯನ್ನು ದೃಷ್ಟಿಯಲ್ಲಿಟ್ಟುಕೊಂಡು ವಿಶ್ಲೇಷಣೆ ಮಾಡುತ್ತಿದ್ದರು. ವಿದೇಶದಲ್ಲಿ ಶಿಕ್ಷಣ ಮುಗಿಸಿ, 1923ರಲ್ಲಿ ಮುಂಬೈಗೆ ಬಂದ ಅಂಬೇಡ್ಕರ್ ವಕೀಲಿ ವೃತ್ತಿ ಆರಂಭಿಸಿದರು.
ಅಸ್ಪಶ್ಯ ಅವಮಾನ ಅನುಭವಿಸುತ್ತಿದ್ದ ಸಮುದಾಯವನ್ನು ಕಟ್ಟಿಕೊಂಡು ಹೋರಾಡುತ್ತಿರುವಾಗಲೇ ಆ ದಿನಗಳಲ್ಲಿ ಮುಂಬೈಯಲ್ಲಿ ನಡೆಯುತ್ತಿದ್ದ ಕಾರ್ಮಿಕರ ಹೋರಾಟಗಳನ್ನು ಅವರು ಗಮನಿಸಿದರು. ಕಾರ್ಮಿಕ ವರ್ಗದ ವಿಮೋಚನೆಯಾಗದೆ ಇಡೀ ಮಾನವ ಜನಾಂಗದ ವಿಮೋಚನೆಯಾಗದು ಎಂದು ಕಾರ್ಲ್ ಮಾರ್ಕ್ಸ್‌ಭಾವಿಸಿದಂತೆ ದಲಿತರ ವಿಮೋಚನೆಯಾಗದೆ ಇಡೀ ಭಾರತದ ವಿಮೋಚನೆಯಾಗದು ಎಂದು ಅಂಬೇಡ್ಕರ್ ಭಾವಿಸಿದ್ದರು. 1930ರಲ್ಲಿ ಪ್ರಥಮ ದುಂಡು ಮೇಜಿನ ಸಭೆೆಯಲ್ಲಿ ಭಾಗವಹಿಸಿದ್ದ ಅಂಬೇಡ್ಕರ್ ಭಾರತದಲ್ಲಿ ಬಂಡವಾಶಾಹಿಗಳು ಮತ್ತು ಭೂಮಾಲಕರು ಕಾರ್ಮಿಕರನ್ನು ಮತ್ತು ದಲಿತರನ್ನು ಶೋಷಿಸುತ್ತಿದ್ದಾರೆ ಎಂದು ಹೇಳಿದರು. ಶತಮಾನಗಳಿಂದ ಅನ್ಯಾಯಕ್ಕೆ ಒಳಗಾದ ದಲಿತರಿಗೆ ಅಂಬೇಡ್ಕರ್ ಮೀಸಲಾತಿ ನೀಡಿದರೆಂದು ಮಾತ್ರ ಹೆಚ್ಚಿನ ಪ್ರಚಾರ ನೀಡಲಾಗುತ್ತದೆ. ಆದರೆ 1942 ರಿಂದ 1946ರವರೆಗೆ ಬ್ರಿಟಿಷ್ ವೈಸರಾಯ ಸಂಪುಟದಲ್ಲಿ ಕಾರ್ಮಿಕ ಸಚಿವರಾಗಿದ್ದ ಅಂಬೇಡ್ಕರ್ ಅವರು ಕಾರ್ಮಿಕರಿಗಾಗಿಯೇ ಅನೇಕ ಕಾನೂನುಗಳನ್ನು ರೂಪಿಸಿದರು. ತರಬೇತಿ ಹೊಂದಿದ ಕಾರ್ಮಿಕರು ಬೀದಿ ಬೀದಿ ಅಲೆಯಬಾರದೆಂದು ಉದ್ಯೋಗ ವಿನಿಮಯ ಕೇಂದ್ರಗಳನ್ನು ಸ್ಥಾಪಿಸಿದರು. 
ದಿನದ 14 ಗಂಟೆಯಿದ್ದ ಕೆಲಸದ ಅವಧಿಯನ್ನು 8 ಗಂಟೆಗೆ ಇಳಿಸಿದರು. ಮಹಿಳಾ ಕಾರ್ಮಿಕರಿಗೆ ಹೆರಿಗೆ ರಜೆ ಸೌಲಭ್ಯಗಳನ್ನು ನೀಡಿದರು. ವೇತನ ಸಹಿತ ರಜಾ ದಿನ ಸೌಲಭ್ಯ ಜಾರಿಯಾಗಿದ್ದು ಅಂಬೇಡ್ಕರ್ ಕಾಲದಲ್ಲಿ. ಕಾರ್ಮಿಕರಿಗೆ ಕಡ್ಡಾಯ ವಿಮೆ ಜಾರಿಗೊಳಿಸಿದರು. ಕನಿಷ್ಠ ಕೂಲಿ, ಭವಿಷ್ಯನಿಧಿ ಕಾಯ್ದೆ ಜಾರಿಯಾಗಿದ್ದು ಕೂಡ ಅಂಬೇಡ್ಕರ್ ಅವರು ಕಾರ್ಮಿಕ ಸಚಿವರಾಗಿದ್ದಾಗ. 1947ರಲ್ಲಿ ದೇಶಕ್ಕೆ ಸ್ವಾತಂತ್ರ್ಯ ಬಂತು. ಜವಾಹರಲಾಲ್ ನೆಹರೂ ಅವರ ಸಂಪುಟದಲ್ಲಿ ಅಂಬೇಡ್ಕರ್ ಕಾನೂನು ಸಚಿವರಾದರು. ಸಚಿವ ಪದವಿ ಜೊತೆಗೆ ಸಂವಿಧಾನ ರಚನಾ ಸಭೆಯ ಕರಡು ಸಮಿತಿ ಅಧ್ಯಕ್ಷರಾಗಿ ಅಂಬೇಡ್ಕರ್ ಕಾರ್ಯನಿರ್ವಹಿಸಿದರು. ಸಂವಿಧಾನ ರಚನಾ ಸಭೆೆಯಲ್ಲಿ 272 ಜನರಿದ್ದರೂ ಅಂಬೇಡ್ಕರ್ ಅವರು ದಿನಕ್ಕೆ 14 ಗಂಟೆಗೂ ಹೆಚ್ಚು ಕಾಲ ಕೆಲಸ ಮಾಡಬೇಕಾಯಿತು. ಜಗತ್ತಿನ ಅತೀ ದೊಡ್ಡ ಲಿಖಿತ ಸಂವಿಧಾನವನ್ನು ದೇಶಕ್ಕೆ ನೀಡಿದ ಅಂಬೇಡ್ಕರ್ ಅವರ ಕೊಡುಗೆಯನ್ನು ಮನದುಂಬಿ ಶ್ಲಾಘಿಸಿದ ರಾಷ್ಟ್ರಪತಿ ಬಾಬು ರಾಜೇಂದ್ರ ಪ್ರಸಾದ್ ಇದಕ್ಕಾಗಿ ಕೃತಜ್ಞನಾಗಿದ್ದೇನೆ ಎಂದುಅಹೇಳಿದರು.
ಭಾರತದ ರಾಷ್ಟ್ರಧ್ವಜದಲ್ಲಿ ಅಶೋಕ ಚಕ್ರ ಮತ್ತು ರಾಷ್ಟ್ರೀಯ ಚಿಹ್ನೆಯಾಗಿ ಸಾರನಾಥದಲ್ಲಿ ಅಶೋಕ ಸ್ತಂಭದಲ್ಲಿರುವ ಸಿಂಹವನ್ನು ಪರಿಗಣಿಸಬೇಕೆಂದು ಅಂಬೇಡ್ಕರ್ ಸೂಚಿಸಿದಾಗ, ಇಡೀ ದೇಶವೇ ಅದನ್ನು ಒಪ್ಪಿಕೊಂಡಿತು. ಅಂತಲೇ ಅಂಬೇಡ್ಕರ್ ಬರೀ ಒಂದು ಸಮುದಾಯದ ನಾಯಕರಾಗಿ ಉಳಿದಿಲ್ಲ. ಲಂಡನ್‌ನ ಮ್ಯೂಸಿಯಂನಲ್ಲಿ ಕಾರ್ಲ್ ಮಾರ್ಕ್ಸ್‌ಜೊತೆಗೆ ಅಂಬೇಡ್ಕರ್ ಅವರ ಭಾವಚಿತ್ರವನ್ನು ಅತ್ಯಂತ ಗೌರವದಿಂದ ಅನಾವರಣಗೊಳಿಸಲಾಗಿದೆ.
ಭಾರತದ ಜನತೆಗೆ ಡಾ. ಅಂಬೇಡ್ಕರ್ ಅವರು ಸಂವಿಧಾನದ ಮೂಲಕ ನೀಡಿದ ಮೂಲಭೂತದ ಹಕ್ಕುಗಳನ್ನು ಕಸಿದುಕೊಂಡು ಅದರ ಆಶಯಗಳನ್ನು ಬುಡಮೇಲು ಮಾಡುತ್ತಿರುವ ಈ ದಿನಗಳಲ್ಲಿ ಅಂಬೇಡ್ಕರ್ ಅವರನ್ನು ಮತ್ತೆ ನಾವು ನೆನಪಿಸಿಕೊಳ್ಳಬೇಕಿದೆ. ಅವರು ರಚಿಸಿದ ಸಾಹಿತ್ಯವನ್ನು ನಿತ್ಯವೂ ಓದಿಕೊಳ್ಳಬೇಕಿದೆ. ದೇಶದ ಜನಸಂಖ್ಯೆಯಲ್ಲಿ ಅರ್ಧದಷ್ಟು ಮಹಿಳೆಯರನ್ನು ಎರಡನೇ ದರ್ಜೆ ಪ್ರಜೆಗಳನ್ನಾಗಿ ನೋಡಲಾಗುತ್ತಿರುವುದು ಕಂಡು ಅಂಬೇಡ್ಕರ್ ಮಹಿಳೆಗೆ ಸ್ವಾತಂತ್ರ್ಯ ನೀಡುವ ಆಸ್ತಿ ಹಕ್ಕು ಪ್ರತಿಪಾದಿಸುವ ಹಿಂದೂ ಕೋಡ್ ಬಿಲ್ ಮಂಡಿಸಿದರು. ಅದಕ್ಕೆ ಹಿಂದೂ ಮೂಲಭೂತವಾದಿಗಳಿಂದಲೇ ವಿರೋಧ ಬಂತು. ಇದರಿಂದ ತೀವ್ರವಾಗಿ ನೊಂದುಕೊಂಡ ಅಂಬೇಡ್ಕರ್ ಅಂದೇ ತಮ್ಮ ಕಾನೂನು ಸಚಿವ ಸ್ಥಾನಕ್ಕೆ ರಾಜೀನಾಮೆ ನೀಡಿದರು. ಸೈದ್ಧಾಂತಿಕ ಕಾರಣಕ್ಕಾಗಿ ಕೇಂದ್ರ ಸಚಿವ ಸ್ಥಾನಕ್ಕಾಗಿ ರಾಜೀನಾಮೆ ನೀಡಿದ ಇನ್ನೊಬ್ಬ ವ್ಯಕ್ತಿ ಈ ದೇಶದಲ್ಲಿ ಇಲ್ಲ.
ಈ ದೇಶಕ್ಕೆ ಅಂಬೇಡ್ಕರ್ ಅವರು ನೀಡಿರುವ ಕೊಡುಗೆಯನ್ನು ಕಡೆಗಣಿಸಿ ಕಳೆದ 70 ವರ್ಷಗಳಲ್ಲಿ ಯಾವ ಸಾಧನೆಯೂ ಆಗಿಲ್ಲ. ದೇಶವನ್ನು ಉದ್ಧಾರ ಮಾಡಲು ತಾನು ಅವತರಿಸಿ ಬಂದಿದ್ದೇನೆಂದು ಮರಿ ಹಿಟ್ಲರ್‌ನೊಬ್ಬ ಅರಚಾಡುತ್ತಿರುವ ಈ ದಿನಗಳಲ್ಲಿ ಅಂಬೇಡ್ಕರ್ ಅವರು ತೋರಿಸಿದ ಬೆಳಕಿನ ದಾರಿಯಲ್ಲಿ ನಾವು ಸಾಗಬೇಕಿದೆ.</p><h3>Varthabarati</h3><h2 id="ch34">ಒಬಾಮಗೂ ಎಂಎಂಎಸ್ ಅಚ್ಚುಮೆಚ್ಚು</h2><h3></h3><p>
ಒಬಾಮಗೂ ಎಂಎಂಎಸ್ ಅಚ್ಚುಮೆಚ್ಚು
 ನೋಟು ಅಮಾನ್ಯತೆಯ ವಿರುದ್ಧ ಮಾಜಿ ಪ್ರಧಾನಿ ಮನಮೋಹನ್‌ಸಿಂಗ್ (ಎಂಎಂಎಸ್)ರಾಜ್ಯಸಭೆಯಲ್ಲಿ ಮಾಡಿದ 6.33 ನಿಮಿಷಗಳ ಅವಧಿಯ ಭಾಷಣಕ್ಕೆ ವ್ಯಾಪಕವಾದ ಪ್ರಶಂಸೆ ವ್ಯಕ್ತವಾಗಿರುವುದು ಹಾಗೂ ಮಾಧ್ಯಮಗಳು ಅತಿಯಾದ ಪ್ರಚಾರ ನೀಡಿರುವುದು ಬಿಜೆಪಿಯನ್ನು ತಬ್ಬಿಬ್ಬುಗೊಳಿಸಿದೆ. ಮನಮೋಹನ್ ವಿಷಯವಾಗಿ ಬಿಜೆಪಿ ಹಾಗೂ ಪ್ರಧಾನಿ ಮೋದಿಗೆ ಚಿಂತೆಯುಂಟು ಮಾಡಿರುವ ಇನ್ನೂ ಕೆಲವು ಸಂಗತಿಗಳಿವೆ. ಅಮೆರಿಕ ಅಧ್ಯಕ್ಷ ಬರಾಕ್ ಒಬಾಮ ತನ್ನ ಸ್ನೇಹಿತನೆಂದು ಮೋದಿ ಹೇಳಿಕೊಳ್ಳುತ್ತಲೇ ಬಂದಿದ್ದಾರೆ. ಆದರೆ ಒಬಾಮಾ ತನ್ನ ಶ್ವೇತಭವನದ ದಿನಗಳ ಬಗ್ಗೆ ಬರೆದ ಕೃತಿಯಲ್ಲಿ ಮೋದಿಯ ಬಗ್ಗೆ ಯಾವುದೇ ಉಲ್ಲೇಖವಿಲ್ಲ. ಮೋದಿಯ ಪೂರ್ವಾಧಿಕಾರಿ ಮನಮೋಹನ್‌ಸಿಂಗ್‌ರನ್ನು ಒಬಾಮಾ ತನ್ನ ಕೃತಿಯಲ್ಲಿ ಅಪಾರವಾಗಿ ಪ್ರಶಂಸಿಸಿರುವುದು ಹಾಲಿ ಪ್ರಧಾನಿ ಅಭಿಮಾನಿ ಬಳಗಕ್ಕೆ ಹತಾಶೆಯುಂಟು ಮಾಡಿದೆ. ಸಿಂಗ್ ಅವರು ಜಗತ್ತಿನಾದ್ಯಂತ ಗೌರವಾದರಗಳನ್ನು ಹೊಂದಿರುವ ಪ್ರಸಿದ್ಧ ಅರ್ಥಶಾಸ್ತ್ರಜ್ಞನೆಂದು ಒಬಾಮ ತನ್ನ ಕೃತಿಯಲ್ಲಿ ಬಣ್ಣಿಸಿದ್ದಾರೆ. ಒಬಾಮಾ ಹಾಗೂ ಸಿಂಗ್ ನಡುವೆ ಇರುವ ಕೆಮೆಸ್ಟ್ರಿಗೆ ಇವರಿಬ್ಬರ ಹಾರ್ವರ್ಡ್ ನಂಟು ಕಾರಣವೆಂದು ಕೆಲವರು ಹೇಳಿದ್ದಾರೆ. ಒಬಾಮಾ ಹಾರ್ವರ್ಡ್ ವಿವಿ ವಿದ್ಯಾರ್ಥಿಯಾಗಿದ್ದರೆ, ಸಿಂಗ್ ಅವರು ಹಾರ್ವರ್ಡ್ ವಿವಿಯಿಂದ ಗೌರವ ಡಾಕ್ಟರೇಟ್ ಪಡೆದವರಾಗಿದ್ದಾರೆ. ಅದೇನಿದ್ದರೂ, ಮೋದಿ ಹಾಗೂ ಅವರ ಅಭಿಮಾನಿಗಳಿಗೆ ಈಗ ಸ್ವಲ್ಪ ಮಟ್ಟಿಗಾದರೂ ಬೇಸರವುಂಟಾಗಿದೆ.
**************************************
ಚಿಂತಾಕ್ರಾಂತ ಅಮಿತ್ ಶಾ
ಕರೆನ್ಸಿ ಅಮಾನ್ಯತೆ ಅಥವಾ ಹಿಂದಿ ಭಾಷಿಕ ಪ್ರದೇಶಗಳಲ್ಲಿ ಕರೆಯಲಾಗುತ್ತಿರುವಂತೆ ‘ನೋಟ್‌ಬಂದಿ’ ಈಗ ಭಾರತದ ಉದ್ದಗಲಕ್ಕೂ ಹೊಸಪದವಾಗಿ ಪ್ರಚಲಿತಕ್ಕೆ ಬಂದಿದೆ. ಈ ವಿದ್ಯಮಾನವು ಈಗ ಅಪ್ಪಟವಾದ ಅರ್ಥಿಕ ಪ್ರಕ್ರಿಯೆಯಾಗಿ ಉಳಿದಿಲ್ಲ. ಅದೊಂದು ಬಲವಾದ ರಾಜಕೀಯ ವಿಷಯವಾಗಿ ಮಾರ್ಪಾಡುಗೊಂಡಿದೆ. ಶೀಘ್ರದಲ್ಲಿಯೇ ವಿಧಾನಸಭಾ ಚುನಾವಣೆ ನಡೆಯಲಿರುವ ಉತ್ತರಪ್ರದೇಶದಲ್ಲಿ ನೋಟ್ ಬಂದಿ ವಿಷಯವನ್ನು ಪ್ರತಿಯೊಬ್ಬ ರಾಜಕೀಯ ನಾಯಕನೂ ಪ್ರಸ್ತಾಪಿಸುತ್ತಿದ್ದಾನೆ. ನಿರೀಕ್ಷೆಯಂತೆ ಸಮಾಜವಾದಿ ಪಕ್ಷದ ನಾಯಕ ಹಾಗೂ ರಾಜ್ಯದ ಮುಖ್ಯಮಂತ್ರಿ ಅಖಿಲೇಶ್ ಯಾದವ್ ಕೂಡಾ ಈ ಬಗ್ಗೆ ಮಾತನಾಡುತ್ತಿದ್ದಾರೆ. ಇದು ಬಿಜೆಪಿಯ ತಳಮಳಕ್ಕೆ ಕಾರಣವಾಗಿದೆ ಹಾಗೂ ಅದು ನೋಟ್ ಬಂದಿಯನ್ನು ಯಶಸ್ವಿಯಾಗುವಂತೆ ಮಾಡಲು ಇನ್ನಿಲ್ಲದ ಪ್ರಯತ್ನಗಳನ್ನು ನಡೆಸುತ್ತಿದೆ. ತೀರಾ ಇತ್ತೀಚೆಗೆ ಉತ್ತರಪ್ರದೇಶದ ಬಿಜೆಪಿ ಸಂಸದರೊಬ್ಬರು ಅಮಿತ್‌ಶಾ ಅವರಿಗೆ ಕರೆ ಮಾಡಿ, ನೋಟು ಅಮಾನ್ಯತೆಯ ಕ್ರಮವನ್ನು ಶ್ಲಾಘಿಸತೊಡಗಿದರು. ಆಗ ಶಾ, ಹೊಗಳುವುದನ್ನು ಅಲ್ಲಿಗೆ ನಿಲ್ಲಿಸುವಂತೆ ಹಾಗೂ ರಾಜ್ಯದ ಲ್ಲಿನ ವಾಸ್ತವಿಕ ಸನ್ನಿವೇಶದ ಬಗ್ಗೆ ವಿವರಿಸುವಂತೆ ಆ ಸಂಸದನಿಗೆ ತಿಳಿಸಿದರು. ತಬ್ಬಿಬ್ಬುಗೊಂಡ ಸಂಸದನು, ಉತ್ತರಿಸಲು ತಡವರಿಸಿದಾಗ ಆ ಬಗ್ಗೆ ಪ್ರಾಮಾಣಿಕವಾಗಿ ಉತ್ತರಿಸುವಂತೆ ಆತನನ್ನು ಶಾ ಬಲವಂತಪಡಿಸಬೇಕಾಯಿತು. ಏನಿದ್ದರೂ ಆತಂಕಿತರಾದ ಶಾ ಅವರು ನೋಟು ಅಮಾನ್ಯತೆಯ ಪರಿಣಾಮದ ಬಗ್ಗೆ ನಿಕಟವಾದ ನಿಗಾವಿರಿಸಿದ್ದಾರೆಂಬುದು ಇದರಿಂದ ಸ್ಪಷ್ಟವಾಗುತ್ತದೆ. ನೋಟು ಅಮಾನ್ಯತೆಯ ವಿಷಯವಾಗಿ ಪಕ್ಷದೊಳಗೆ ಬಂಡಾಯವುಂಟಾಗುವುದನ್ನು ತಾನು ತಪ್ಪಿಸಿರುವುದಾಗಿ ಬಿಜೆಪಿ ಭಾವಿಸಿಕೊಂಡಿರಬಹುದು. ಆದರೆ ಸರಕಾರದ ಈ ನಡೆಯನ್ನು ಸಂದೇಹಿಸುವ ಕೆಲವರು ಪಕ್ಷದಲ್ಲಿದ್ದಾರೆ. ಇದು ಶಾ ಅವರಿಗೂ ತಿಳಿದಿದೆ.
**********************
ಪಂಜಾಬ್‌ನಲ್ಲಿ ಕಿಶೋರ್ ಭಲ್ಲೆ ಭಲ್ಲೆ...
 500 ರೂ. ಹಾಗೂ 1 ಸಾವಿರ ರೂ. ಮುಖಬೆಲೆಯ ಹಳೆಯ ನೋಟು ಗಳು ನಾಪತ್ತೆಯಾಗಿವೆ. ಹಾಗೆಯೇ ಉತ್ತರಪ್ರದೇಶದಲ್ಲಿ ಪ್ರಶಾಂತ್ ಕಿಶೋರ್ ಕೂಡಾ ಕಾಣೆಯಾಗಿದ್ದಾರೆ. ರಾಹುಲ್‌ಗಾಂಧಿಯ ಕಿಸಾನ್ ಯಾತ್ರೆಯನ್ನು ಸಂಘಟಿಸುವಲ್ಲಿ ಮುಖ್ಯ ಪಾತ್ರ ವಹಿಸಿದ್ದ ಕಿಶೋರ್‌ಗಾಗಿ ಉತ್ತರಪ್ರದೇಶದಲ್ಲಿ ಕಾಂಗ್ರೆಸಿಗರು ಹುಡುಕಾಡುತ್ತಿದ್ದಾರೆ. ಇತ್ತೀಚಿನ ದಿನಗಳಲ್ಲಿ ಕಿಶೋರ್ ಚಂಡೀಗಡ ಹಾಗೂ ಪಟಿಯಾಲಗಳಲ್ಲಿ ಹೆಚ್ಚಾಗಿ ಕಾಣಿಸಿಕೊಳ್ಳುತ್ತಿದ್ದು, ಪಂಜಾಬ್ ಕಾಂಗ್ರೆಸ್ ಹಾಗೂ ಅಮರೀಂದರ್‌ಸಿಂಗ್‌ಗೆ ಚುನಾವಣಾ ತಂತ್ರದ ಕರಡನ್ನು ರೂಪಿಸಲು ನೆರವಾಗುತ್ತಿದ್ದಾರೆ. ಕಿಶೋರ್ ತನ್ನ ನೆಲೆಗಳನ್ನು ಬದಲಾಯಿಸಿಕೊಂಡಿರುವ ಕುರಿತಾಗಿ ಕಾಂಗ್ರೆಸ್ ವಲಯಗಳಲ್ಲಿ ವ್ಯಾಪಕವಾದ ವದಂತಿಯೊಂದು ಹರಿದಾಡುತ್ತಿದೆ. ಪಂಜಾಬ್ ವಿಧಾನಸಭಾ ಚುನಾವಣೆಯಲ್ಲಿ ಕಾಂಗ್ರೆಸ್ ಉತ್ತಮ ಸಾಧನೆಯನ್ನು ಮಾಡುವ ಸಾಧ್ಯತೆಗಳು ಅತ್ಯಧಿಕವಾಗಿವೆ. ಆದರೆ ಕಿಶೋರ್ ಅವರ ಸತ್ವಪರೀಕ್ಷೆಯ ನೆಲವಾದ ಉತ್ತರಪ್ರದೇಶದ ವಿಧಾನಸಭಾ ಚುನಾವಣೆಗೆ ನಡೆಯುವ ಚತುಷ್ಕೋನ ಸ್ಪರ್ಧೆಯಲ್ಲಿ ಕಾಂಗ್ರೆಸ್ ನಾಲ್ಕನೆ ಸ್ಥಾನಕ್ಕೆ ಕುಸಿಯಲಿದ್ದು, ಅತ್ಯಂತ ಕಳಪೆ ಸಾಧನೆ ಪ್ರದರ್ಶಿಸಲಿದೆಯೆಂದು ಚುನಾವಣಾ ಪೂರ್ವ ಸಮೀಕ್ಷೆಗಳು ಭವಿಷ್ಯ ನುಡಿದಿವೆ. ಮಹಾಮೈತ್ರಿಕೂಟ ರಚನೆಯ ಚಿಂತನೆಯನ್ನು ಹರಿಯಬಿಡುವ ಮೂಲಕ ಉತ್ತರಪ್ರದೇಶದಲ್ಲಿ ಕಿಶೋರ್ ತನ್ನ ಗುಂಡಿಯನ್ನು ತಾನೇ ತೋಡಿಕೊಂಡಿದ್ದಾರೆಂದು ಕಾಂಗ್ರೆಸ್ ಭಾವಿಸಿದೆ. ಮಹಾಮೈತ್ರಿಕೂಟ ಬಿಹಾರದಲ್ಲಿ ಯಶಸ್ವಿಯಾಗಿತ್ತು. ಆದರೆ ಬಿಹಾರದಲ್ಲಿ ಸಾಧ್ಯ ವಾದದ್ದು, ಉತ್ತರಪ್ರದೇಶದಲ್ಲಿಯೂ ಆಗಬೇಕೆಂದೇನಿಲ್ಲವಲ್ಲ. ಕಿಶೋರ್‌ಗೆ ಇದು ಅರಿವಾಗಿದೆಯೇ?
*************************
ಅಮರೀಂದರ್‌ಗೆ ಮುಖಭಂಗ
   ನವಜೋತ್‌ಸಿಂಗ್ ಸಿಧು ಅವರು ಹಾಗೂ ಮಾಜಿ ಹಾಕಿ ಆಟಗಾರ್ತಿ ಪರ್ಗತ್‌ಸಿಂಗ್ ಶೀಘ್ರದಲ್ಲೇ ಪಕ್ಷಕ್ಕೆ ಸೇರಲಿದ್ದಾರೆಂದು ಕಾಂಗ್ರೆಸ್ ಪ್ರಕಟಿಸುವುದರೊಂದಿಗೆ, ಪಂಜಾಬ್‌ನಲ್ಲಿ ಕಾಂಗ್ರೆಸ್‌ನ ಮುಖ್ಯಮಂತ್ರಿ ಅಭ್ಯರ್ಥಿ ಕ್ಯಾಪ್ಟನ್ ಅಮರೀಂದರ್‌ಸಿಂಗ್ ಪಕ್ಷದೊಳಗೆ ನಡೆಯುತ್ತಿದ್ದ ಸಣ್ಣ ಮಟ್ಟದ ಕದನವೊಂದರಲ್ಲಿ ಸೋಲುಂಡಂತಾಗಿದೆ. ಸಿಧು ಅವರನ್ನು ಪಕ್ಷಕ್ಕೆ ಸೇರ್ಪಡೆಗೊಳಿಸುವ ಚಿಂತನೆಯನ್ನು ಅಮರೀಂದರ್‌ಸಿಂಗ್ ವಿರೋಧಿಸಿದ್ದರು. ಆದರೆ ಸಿಧು ಹಾಗೂ ಅವರ ಬೆಂಬಲಿಗರು ಬಾದಲ್ ಸರಕಾರದ ವಿರುದ್ಧದ ಹೋರಾಟಕ್ಕೆ ಹೊಸ ಅಸ್ತ್ರವಾಗಲಿದ್ದಾರೆಂದು ಪಕ್ಷದಲ್ಲಿ ಅಮರೀಂದರ್ ಅವರ ಎದುರಾಳಿಯಾದ ಪ್ರತಾಪ್‌ಸಿಂಗ್ ಬಾಧ್ವಾ ಅವರು ರಾಹುಲ್‌ಗಾಂಧಿಗೆ ಮನವರಿಕೆ ಮಾಡಿರುವಂತೆ ಕಾಣುತ್ತದೆ. ಸಿಧು ಕೂಡಾ ಸ್ವಲ್ಪ ದಿನಗಳ ಆನಂತರ ಪಕ್ಷಕ್ಕೆ ಸೇರ್ಪಡೆಗೊಳ್ಳಬಹುದು ಹಾಗೂ ಒಂದು ವೇಳೆ ಪಂಜಾಬ್‌ನಲ್ಲಿ ಕಾಂಗ್ರೆಸ್ ಪಕ್ಷ ಅಧಿಕಾರಕ್ಕೇರಿದರೆ ಅವರನ್ನು ಅಮೃತಸರ ಲೋಕಸಭಾ ಕ್ಷೇತ್ರದಲ್ಲಿ ಕಣಕ್ಕಿಳಿಸುವ ಸಾಧ್ಯತೆಯಿದೆ ಹಾಗೂ ಇನ್ನೊಂದೆಡೆ ಸಿಧು ಪತ್ನಿಗೆ ರಾಜ್ಯ ಸರಕಾರದಲ್ಲಿ ಸಚಿವ ಸ್ಥಾನ ದೊರೆಯಬಹುದೆಂಬ ವದಂತಿಗಳು ಹರಿದಾಡುತ್ತಿವೆ. ಪ್ರಸ್ತುತ ಈ ಕ್ಷೇತ್ರವನ್ನು ಅಮರೀಂದರ್‌ಸಿಂಗ್ ಪ್ರತಿನಿಧಿಸುತ್ತಿದ್ದು ಅವರು 2014ರ ಲೋಕಸಭಾ ಚುನಾವಣೆಯಲ್ಲಿ ಈ ಕ್ಷೇತ್ರದಿಂದ ಅರುಣ್ ಜೇಟ್ಲಿಯವರನ್ನು ಪರಾಭವಗೊಳಿಸಿದ್ದರು. ಬಹುಶಃ ಸಿಧು ವಿಚಾರದಲ್ಲಿ ಅಮರೀಂದರ್ ತನಗಾಗಿರುವ ನೋವನ್ನು ನುಂಗಿಕೊಳ್ಳುತ್ತಿರುವ ಹಾಗೆ ಕಾಣುತ್ತಿದೆ. ಆದರೆ ಒಂದು ವೇಳೆ ಅವರು ಪಂಜಾಬ್ ಚುನಾವಣೆಯಲ್ಲಿ ಗೆದ್ದಲ್ಲಿ, ಈ ಅಪಮಾನವನ್ನು ಅವರು ಮರೆಯಲಿದ್ದಾರೆ.
*****************************
ಜೋಶಿಯವರ ಕನಸುಗಳು ಹಾಗೂ ವೌನ!
 ನೋಟು ಅಮಾನ್ಯತೆಯನ್ನು ಬಿಜೆಪಿಯ ಪ್ರತಿಯೊಬ್ಬರೂ ಬಹಿರಂಗವಾಗಿ ಸಮರ್ಥಿಸಿಕೊಳ್ಳುತ್ತಿದ್ದಾರೆಂದು ಹೇಳಲು ಸಾಧ್ಯವಿಲ್ಲ. ಈಗಾಗಲೇ ನಿಷ್ಕ್ರಿಯತೆಯ ಹಂತಕ್ಕೆ ತಲುಪಿರುವ ಮಾರ್ಗದರ್ಶಕ ಮಂಡಳಿಯ ಸದಸ್ಯರಾದ ಮುರಳಿ ಮನೋಹರ ಜೋಶಿಯಂತಹ ಕೆಲವರು ಈ ಸಂಕೀರ್ಣವಾದ ವಿಷಯದ ಬಗ್ಗೆ ವೌನವಹಿಸಲು ಬಯಸಿದ್ದಾರೆ. ಇತ್ತೀಚೆಗೆ ನಡೆದ ಆರೆಸ್ಸೆಸ್‌ನ ಸಮಾರಂಭವೊಂದರಲ್ಲಿ ಭಾಗವಹಿಸಿದ್ದ ಜೋಶಿಯವರ ಬಳಿ ನೋಟು ಅಮಾನ್ಯತೆಯ ಬಗ್ಗೆ ಪ್ರತಿಕ್ರಿಯೆ ಕೇಳಿದಾಗ ಅವರು ಉತ್ತರಿಸದೆ ವೌನ ತಾಳಿದ್ದರು. ಜೋಶಿಯವರ ಈ ವೌನವ್ರತದ ಹಿಂದೆ ಇರುವ ನೈಜ ಉದ್ದೇಶವನ್ನು ತಾವು ಕಂಡುಹಿಡಿದಿರುವುದಾಗಿ ಕೆಲವರು ಹೇಳಿಕೊಂಡಿದ್ದಾರೆ. ಈ ಹಿರಿಯ ಬಿಜೆಪಿ ನಾಯಕನು ಮುಂದಿನ ಅಧ್ಯಕ್ಷೀಯ ಚುನಾವಣೆಗೆ ಅಭ್ಯರ್ಥಿಯಾಗಲು ತೀವ್ರ ಆಸಕ್ತಿಯನ್ನು ಹೊಂದಿದ್ದ್ಜಾರೆ. ಹೀಗಿರುವಾಗ ನರೇಂದ್ರ ಮೋದಿಯವರ ನೋಟು ಅಮಾನ್ಯತೆ ನೀತಿಯ ಬಗ್ಗೆ ಹಗುರವಾದ ಪ್ರತಿಕ್ರಿಯೆ ನೀಡಿ, ಈ ಅವಕಾಶವನ್ನು ಕಳೆದುಕೊಳ್ಳುವುದು ಅವರಿಗೆ ಬೇಕಾಗಿಲ್ಲ. ಆದರೆ ಜೋಶಿ ಅವರು ಕರೆನ್ಸಿ ಅಮಾನ್ಯತೆಯ ಪರವಾಗಿ ಮಾತನಾಡಿ, ತನ್ನ ಅಧ್ಯಕ್ಷೀಯ ಚುನಾವಣೆಗೆ ಅಭ್ಯರ್ಥಿಯಾಗುವ ತನ್ನ ಅವಕಾಶಗಳನ್ನು ಅವರು ಉಜ್ವಲಗೊಳಿಸಬಹುದಾಗಿತ್ತೆಂದು ಬಿಜೆಪಿ ಹಾಗೂ ಆರೆಸ್ಸೆಸ್‌ನೊಳಗಿನ ಕೆಲವರು ಭಾವಿಸಿದ್ದಾರೆ.</p><h3>Varthabarati</h3><h2 id="ch35">--ಅವನನ್ನು ತಬ್ಬಿಬ್ಬುಗೊಳಿಸಿದ ಅವರ ಮಾತು!--</h2><h3></h3><p>
ಧಾರಾವಾಹಿ-44
ಈ ಸಲ ಎರಡರಲ್ಲಿ ಒಂದು ಮುಗಿಸಿಯೇ ಬರುವುದೆಂದು ಆತ ತೀರ್ಮಾನಿಸಿಯೇ ಹೋಗಿದ್ದ.
 ಬಾಗಿಲು ತೆರೆದುಕೊಂಡಿತು. ತಾಹಿರಾಳ ತಾಯಿ ಬಾಗಿಲಿಗಡ್ಡವಾಗಿ ನಿಂತಿದ್ದರು. ಅವರು ಶೃಂಗಾರ ಮಾಡಿಕೊಂಡಿದ್ದರು. ಎಲ್ಲಿಗೋ ಹೊರಟು ನಿಂತಂತೆ ಕಂಡಿತು. ನಾಸರ್‌ನನ್ನು ಕಂಡದ್ದೇ ಅವರ ಮುಖದಲ್ಲಿ ಹೌದೋ ಅಲ್ಲವೋ ಎಂಬಂತೆ ಸಣ್ಣ ನಗುವಿನ ನೆರಳೊಂದು ಹಾದು ಹೋದಂತಾಯಿತು.
 ‘‘ಒಳಗೆ ಬಾ..’’ ಅವರು ಕರೆದರು.
 ಅವನಿಗೆ ಆಶ್ಚರ್ಯವಾಗಿತ್ತು. ಅವನು ಅವರ ಹಿಂದೆಯೇ ಹೋಗಿ ಸೋಫಾದಲ್ಲಿ ಕುಳಿತ. ಅವರೂ ಅವನೆದುರು ಕುಳಿತರು.
 ಕೆಲವು ಕ್ಷಣ ಮೌನವಾಗಿಯೇ ಕಳೆಯಿತು. ಅವರೇ ಮೊದಲು ಮಾತನಾಡಲಿ ಎಂದು ನಾಸರ್ ಸುಮ್ಮನೆ ಕುಳಿತ.
‘‘ಮದುವೆ ಎಲ್ಲಿ ಇಟ್ಟುಕೊಳ್ಳುವುದು?’’ ಅವರ ಬಾಯಿಯಿಂದ ಗುಂಡಿನಂತೆ ಹೊರಟ ಮಾತು ಅವನನ್ನು ತಬ್ಬಿಬ್ಬುಗೊಳಿಸಿತ್ತು. ಈ ಸಲ ಏನಾದರೂ ಕಣ್ಣಿಗೆ ಕುಕ್ಕುವಂತೆ ಮಾತನಾಡಿದರೆ, ಮದುವೆಗೆ ನಿರಾಕರಿಸಿದರೆ ಜಗಳವೇ ಮಾಡುವುದು. ಅವರು ಅಜ್ಜ-ಅಜ್ಜಿಗೆ ಮಾಡಿದ ದ್ರೋಹವನ್ನು ಬಿಚ್ಚಿಟ್ಟು, ಅವರು ಬಾಯಿ ತೆರೆಯದಂತೆ ಮಾಡುವುದು. ತಾಹಿರಾಳನ್ನು ಮದುವೆ ಮಾಡಿಕೊಡಲೇಬೇಕು ಇಲ್ಲದಿದ್ದರೆ ನೀವು ಮಾಡಿದಂತೆಯೇ ನಾನೂ ಮಾಡುತ್ತೇನೆ ಎಂದು ಬೆದರಿಸುವುದು ಎಂದು ತೀರ್ಮಾನಿಸಿ ಬಂದಿದ್ದ. ಆದರೆ ಇಲ್ಲಿ ಅವರ ಮಾತು ಕೇಳಿ ಅವನು ಗರಬಡಿದವನಂತೆ ಕುಳಿತು ಬಿಟ್ಟಿದ್ದ. ‘‘ರಿಜಿಸ್ಟರ್ ಮದುವೆಯಾದರೆ ನಾವು ಯಾವಾಗ ಬೇಕಾದರೂ ತಯಾರಿದ್ದೇವೆ. ಇಲ್ಲಿಯೇ ಬೇಕಾದರೂ ಮಾಡಬಹುದು. ಮನೆಯಲ್ಲಿಂತಾದರೆ ನಮಗೆ ಒಂದೆರಡು ತಿಂಗಳು ಸಮಯ ಬೇಕು. ನಮಗೆ ರಜೆ ಇಲ್ಲ. ಏನು ಮಾಡ್ತೀ...’’ ಆತ ಮಾತನಾಡದ್ದು ಕಂಡು ಮತ್ತೆ ಅವರೇ ಹೇಳಿದರು.
 ಈಗಲೂ ಅವನು ಮಾತನಾಡಲಿಲ್ಲ. ಆತ ಗಾಳಿ ತೆಗೆದ ಬಲೂನಿನಂತಾಗಿ ಬಿಟ್ಟಿದ್ದ.
 ‘‘ಮನೆಯಲ್ಲಿಯೇ ಆದರೆ ನೀನೇ ದಿನ ಹೇಳು. ನಮಗೆ ಹೇಳಲಿಕ್ಕೆ ಕರೆಯಲಿಕ್ಕೆ ಯಾರೂ ಇಲ್ಲ. ಮದುವೆಯ ಮೊದಲನೇ ದಿನ ನಾವು ಮೂವರು ಮನೆಗೆ ಬರ್ತೇವೆ. ಮದುವೆ ಮುಗಿಸಿ ಮರುದಿನ ಹಿಂದೆ ಬರ್ತೇವೆ.’’
 ‘‘ಮದುವೆ ಮನೆಯಲ್ಲಿಯೇ ಇಟ್ಟುಕೊಳ್ಳೋಣ. ಅಮ್ಮ-ಅಜ್ಜಿಗೆಲ್ಲ ಆಸೆ ಇದೆ. ಮತ್ತೆ ನನಗೆ ಎಲ್ಲರನ್ನೂ ಕರೆಯಬೇಕು.
 ‘‘ಸರಿ, ಈ ತಿಂಗಳು-ಬರುವ ತಿಂಗಳು ಬಿಟ್ಟು ಮುಂದಿನ ತಿಂಗಳು ಯಾವ ದಿನಾನೂ ಆಗಬಹುದು. ನೀನೇ ತೀರ್ಮಾನಿಸಿ ಹೇಳು.’’
 ಆತ ತಲೆಯಾಡಿಸಿದ.
 ಇನ್ನೊಂದು ವಿಷಯ. ವರದಕ್ಷಿಣೆ, ಚಿನ್ನ. ಒಡವೇಂತ ನಾನೇನೂ ಮಾತನಾಡುವುದಿಲ್ಲ. ಯಾಕೆಂದರೆ ನನಗಿರುವುದು ಒಬ್ಬಳೇ ಮಗಳು. ನನಗೆ ಗಂಡು-ಹೆಣ್ಣು ಎರಡೂ ಅವಳೇ. ನಮ್ಮ ಸಂಪಾದನೆ, ಸೊತ್ತುಗಳೆಲ್ಲವೂ ಅವಳದ್ದೇ. ಮತ್ತೆ ನಿಮಗಿಬ್ಬರಿಗೆ ಒಂದು ಕಾರು ಉಡುಗೊರೆ ಕೊಡಬೇಕೂಂತ ತೀರ್ಮಾನಿಸಿದ್ದೇವೆ. ಯಾವುದು ಕಾರು ಬೇಕೂಂತ ನೀವಿಬ್ಬರು ತೀರ್ಮಾನಿಸಿ ಹೇಳಿ.
 ‘‘ನನಗೇನೂ ಬೇಡ. ನಾನು ನಿಮ್ಮ ಸೊತ್ತು, ಸಂಪತ್ತು ನೋಡಿ ಬಂದವನಲ್ಲ. ತಾಹಿರಾ ನನಗೆ ಇಷ್ಟವಾಗಿದ್ದಾಳೆ. ಅವಳು ನನಗೆ ಬೇಕು. ಬೇರೇನೂ ಬೇಡ.’’
 ‘‘ನಿನಗೆ ಬೇಡದಿದ್ದರೆ ಬೇಡ. ಅವಳಿಗೆ ಕೊಡ್ತೇನೆ. ನನ್ನ ಮಗಳು ನಾನು ಏನು ಕೊಟ್ಟರೂ ಬೇಡ ಎನ್ನೋದಿಲ್ಲ.’’ ಅವರ ಮುಖದಲ್ಲಿ ಮತ್ತೆ ನಗುವಿನ ನೆರಳು.
 ಅಷ್ಟರಲ್ಲಿ ಒಂದು ಗಂಡಸು ಟೈ ಸರಿಪಡಿಸಿಕೊಳ್ಳುತ್ತಾ ಒಳಗಿನಿಂದ ಬಂತು.
 ‘‘ಇಲ್ಲಿ ಬನ್ನಿ’’ ತಾಹಿರಾಳ ತಾಯಿ ಅವರನ್ನು ಕರೆದರು. ಆ ವ್ಯಕ್ತಿ ಹತ್ತಿರ ಬಂತು.
 ‘‘ಇವರು ತಾಹಿರಾಳ ತಂದೆ - ಇವನು ನಾಸರ್’’ ಅವರು ಕುಳಿತಲ್ಲೇ ಪರಿಚಯಿಸಿದರು.
 ಎತ್ತರವೂ ಅಲ್ಲದ, ಕುಳ್ಳೂ ಅಲ್ಲದ ಪೀಚಲು ದೇಹ. ಬೋಳು ತಲೆ, ಸೋಡಾ ಗ್ಲಾಸ್, ಫ್ರೆಂಚ್ ಗಡ್ಡ, ಹಲ್ಲಿಯಂತಹ ಮೈ ಬಣ್ಣ...
 ಆ ವ್ಯಕ್ತಿ ‘ಹಲೋ’ ಎಂದು ತನ್ನ ಬಿಗು ಮುಖವನ್ನು ಅರಳಿಸಿ ಕೈ ಚಾಚಿತು. ನಾಸರ್ ಎದ್ದು ನಿಂತು ನಗುತ್ತಾ ಕೈ ನೀಡಿದ.
 ‘‘ನಮಗೆ ಒಂದು ಮೀಟಿಂಗ್‌ಗೆ ಹೋಗಲಿಕ್ಕಿದೆ. ನೀನು ಕಾಫಿ ಕುಡಿದು ಹೋಗು’’ ಅವರು ಎದ್ದು ನಿಂತು ‘ತಾಹಿರಾ’ ಎಂದು ಕರೆದರು.
 ತಾಹಿರಾ ಪ್ರತ್ಯಕ್ಷಳಾದಳು. ಅವನ ಮುಖ ಅರಳಿತು.
‘‘ನಾಸರ್‌ನಿಗೆ ಕಾಫಿ ಕೊಡು. ನಾನು ಬರ್ತೇನೆ’’ ಅವರು ನಡೆದರು. ಹೇಂಟೆಯ ಹಿಂದೆ ಮರಿ ಹೋಗುವಂತೆ ಅವರ ಗಂಡನೂ ನಡೆದರು. ಬಾಗಿಲು ಮುಚ್ಚಿಕೊಂಡಿತು. ನಾಸರ್‌ನನ್ನು ಅದ್ಯಾರೋ ಎತ್ತಿ ತೆಗೆದು ಸ್ವರ್ಗಕ್ಕೆ ಎಸೆದಂತಾಗಿತ್ತು. ತಾಹಿರಾ ಬಂದು ಅವನೆದುರು ನಿಂತಿದ್ದಳು. ನಾಚಿಕೆಯಿಂದ ಅವಳ ಮುಖ ಕೆಂಪಡರಿತ್ತು.
 ‘‘ಏನು ನಿನ್ನ ಸುದ್ದಿಯೇ ಇಲ್ಲ. ಒಂದು ಫೋನ್ ಇಲ್ಲ. ಫೋನು ಮಾಡಿದರೂ ತೆಗೆಯುವುದಿಲ್ಲ. ಮನೆಗೂ ಬರಲಿಲ್ಲ...’’
 ‘‘ಅಮ್ಮ ಹೇಳಿದ್ದಾರೆ, ಇನ್ನು ಮದುವೆ ಆಗುವವರೆಗೂ ಆ ಮನೆಗೆ ಹೋಗಬಾರದು. ಫೋನು ಮಾಡಬಾರದು. ಬಂದರೆ ತೆಗೆಯಬಾರದೂಂತ’’
 ‘‘ಯಾಕಂತೆ?’’
 ‘‘ಗೊತ್ತಿಲ್ಲ’’
 ‘‘ಇವತ್ತೇನಾದರೂ ನಿನ್ನಮ್ಮ ಮದುವೆಗೆ ಒಪ್ಪಿರದಿದ್ದರೆ ನಿನ್ನನ್ನು ಹಾರಿಸಿಕೊಂಡು ಹೋಗುತ್ತಿದ್ದೆ.’’
 ‘‘ಹಾಗೆಲ್ಲ ನಾನು ಬರುತ್ತಿರಲಿಲ್ಲ.’’
 ‘‘ಯಾಕೆ?’’
 ‘‘ನನಗೆ ನನ್ನ ಅಮ್ಮ ಬೇಕು. ಅವರು ತುಂಬಾ ಒಳ್ಳೆ ಯವರು. ಅವರನ್ನು ನಾನು ತುಂಬಾ ಪ್ರೀತಿಸುತ್ತೇನೆ.’’
 ‘‘ಈ ಪವಾಡ ಎಲ್ಲ ಹೇಗಾಯ್ತು.’’
 ‘‘ಪವಾಡ ಅಲ್ಲ. ಅವರು ನನ್ನಿಷ್ಟವನ್ನು ಯಾವತ್ತೂ ಕಡೆಗಣಿಸಿಲ್ಲ.’’
 ‘‘ನಿನ್ನಲ್ಲಿ ಏನು ಕೇಳಿದರು.’’
 ನೀನು ಆವತ್ತು ಬಂದು ಹೋದ ಕೆಲವು ದಿನಗಳ ನಂತರ ಒಂದು ದಿನ ನನ್ನ ಕೋಣೆಗೆ ಬಂದರು. ನನ್ನ ಬಳಿ ಕುಳಿತರು. ನಿನ್ನ ಬಗ್ಗೆ ಎಲ್ಲ ಕೇಳಿದರು.
 ನಾನು ಎಲ್ಲ ವಿಷಯ ಹೇಳಿದೆ.
 ‘‘ನಿನಗವನು ಇಷ್ಟನಾ’’ ಕೇಳಿದರು.
 ನಾನು ಏನೂ ಹೇಳಲಿಲ್ಲ.
 ‘‘ನೀನು ಅವನನ್ನು ಮದುವೆಯಾಗ್ತಿಯಾ?’’ ಕೇಳಿದರು.
 ಆಗಲೂ ನನಗೆ ಬಾಯಿ ತೆರೆಯಲು ಧೈರ್ಯ ಬರಲಿಲ್ಲ.
 ‘‘ನಿನ್ನಿಷ್ಟದಂತೆಯೇ ನಿನಗೆ ಮದುವೆ ಮಾಡಿಸುತ್ತೇನೆ’’ ಎಂದು ಅವರು ನನ್ನನ್ನು ಎಳೆ ಮಗುವಿನಂತೆ ತಬ್ಬಿ ಹಿಡಿ ದರು. ನನ್ನ ಹಣೆ ಚುಂಬಿಸಿದರು. ಅಮ್ಮನ ಎದೆಯಲ್ಲಿ ತಲೆಯಿಟ್ಟ ನನಗೆ ದುಃಖ ಉಮ್ಮಳಿಸಿ ಬಂದಿತ್ತು.
 ‘‘ನನ್ನ ಮಗಳು ಚೆನ್ನಾಗಿರಬೇಕು. ಆ ಮನೆಯಲ್ಲಿ ನೀನು ಸುಖವಾಗಿರ್ತಿ. ಈ ಲೋಕದಲ್ಲಿ ಬೇರೆ ಯಾವ ಮನೆಯಲ್ಲೂ ಅಷ್ಟೊಂದು ಸುಖವಾಗಿರಲು ಸಾಧ್ಯವಿಲ್ಲ. ಅದು ಮನೆಯಲ್ಲ ಸ್ವರ್ಗ.’’ ಅವರು ಎದ್ದು ನಿಂತು ಮುಖ ತಿರುಗಿಸಿದರು.
 ನನಗೆ ಅಮ್ಮ ಅಳುತ್ತಿದ್ದಾರೇನೋ ಅನಿಸಿತು. ಅವರ ಮುಖ ನೋಡಲು ಯತ್ನಿಸಿದೆ. ಅವರು ಮತ್ತೆ ಅಲ್ಲಿ ನಿಲ್ಲದೆ ಸರಸರ ಹೊರ ನಡೆದರು. ಅವರ ಹಿಂದೆಯೇ ಹೋದ ನಾನು ಬಾಗಿಲ ಸಂದಿನಲ್ಲಿ ನಿಂತು ನೋಡಿದೆ. ವರಾಂಡಕ್ಕೆ ಬಂದ ಅಮ್ಮ ಒಂದು ಮೂಲೆಯಲ್ಲಿ ನಿಂತು ಅಂಗೈಯಲ್ಲಿ ಮುಖ ಮುಚ್ಚಿಕೊಂಡು ಯಾರಿಗೂ ಕಾಣದಂತೆ, ಯಾರಿಗೂ ಕೇಳದಂತೆ ಗುಟ್ಟಾಗಿ ಅಳುತ್ತಿದ್ದರು.
 ನಾಸರ್‌ನ ಎದೆಗೆ ಯಾರೋ ಇರಿದಂತಾಯಿತು. ಕೆಲವು ಹೊತ್ತು ಇಬ್ಬರೂ ಮಾತನಾಡಲಿಲ್ಲ.
 ತಾಹಿರಾ ಚಾ ಮಾಡಿ ತಂದಳು. ಇಬ್ಬರೂ ಬ್ರೆಡ್‌ಗೆ ಬೆಣ್ಣೆ, ಜಾಮ್ ಹಾಕಿ ತಿಂದು ಚಾ ಕುಡಿದರು.
 ‘‘ಎರಡು ತಿಂಗಳು ಕಳೆದು ಮದುವೇಂತ ಹೇಳಿದರು ನಿನ್ನಮ್ಮ’’ ನಾಸರ್ ಹೇಳಿದ.
 ‘‘ನಾನು ಕೇಳಿಸಿಕೊಂಡೆ’’
 ‘‘ಕಾಡಂಕಲ್‌ಲ್ ಮನೆಯಲ್ಲಿಯೇ ಮದುವೆ.’’
 ‘‘ಹೂಂ..’’
 ‘‘ಯಾವ ದಿನ ನೀನೇ ಹೇಳು. ನನಗೆ ಎಲ್ಲರನ್ನೂ ಮದುವೆಗೆ ಕರೆಯಬೇಕು. ಮದುವೆ ಗಡದ್ದಾಗಿ ನಡೆಯಬೇಕು.’’
 ಇಬ್ಬರೂ ಸೇರಿ ದಿನ ನಿಗದಿ ಪಡಿಸಿದರು.
 ‘‘ನಿನ್ನಮ್ಮ ಕಾರು ಕೊಡ್ತೇನೆ ಹೇಳಿದರು.’’
 ‘‘ನೀನೇನಂದೆ’’
 ‘‘ಬೇಡ ಎಂದೆ’’
 ‘‘ಯಾಕೆ?’’
 ‘‘ನಾನು ನಿಮ್ಮ ಕಾರು, ಹಣ, ಸಂಪತ್ತಿಗೆ ಆಸೆ ಪಟ್ಟು ಬಂದವನಲ್ಲ. ನನಗೆ ನನ್ನ ತಾಹಿರಾ ಬೇಕು. ಅವಳಿಗಾಗಿ ಬಂದವನು’’ ಎಂದೆ.
 ತಾಹಿರಾ ನಾಚಿ ನೀರಾದಳು.
 ‘‘ಅದಕ್ಕೆ ಅಮ್ಮ ಏನೆಂದರು?’’
 ‘‘ಕಾರು ನನ್ನ ಮಗಳಿಗೆ ಕೊಡ್ತೇನೆ. ನಾನು ಏನು ಕೊಟ್ಟರೂ ನನ್ನ ಮಗಳು ಬೇಡ ಅನ್ನೋದಿಲ್ಲ’’ ಎಂದರು.
 ‘‘ಮದುವೆಗೆ ಮೊದಲು ನಾನಿನ್ನು ನಿಮ್ಮ ಮನೆಗೆ ಬರುವುದಿಲ್ಲ.’’
 ‘‘ಯಾಕೆ?’’
 ‘‘ಅದು ಸರಿಯಾಗುವುದಿಲ್ಲ. ಅಮ್ಮ ಹೇಳಿದ್ದಾರಲ್ಲಾ’’.
 ‘‘................’’
 ‘‘ಮಾಮಿ ಹೇಗಿದ್ದಾರೆ.’’
 ‘‘ಚೆನ್ನಾಗಿದ್ದಾರೆ.’’
 ‘‘ಅಜ್ಜಿ.’’
‘‘ಚೆನ್ನಾಗಿದ್ದಾರೆ. ನಿನ್ನನ್ನು ಕೇಳ್ತಾ ಇದ್ದಾರೆ.’’ ಬಹಳ ಹೊತ್ತಿನ ವರೆಗೆ ಇಬ್ಬರೂ ಮನಬಿಚ್ಚಿ ಮಾತನಾಡಿಕೊಂಡರು.
 ಆತ ಹೊರಡಲು ಎದ್ದು ನಿಂತ. ಅವಳು ಬಾಗಿಲ ವರೆಗೆ ಬಂದಳು. ಇಬ್ಬರ ಕಣ್ಣುಗಳೂ ಮಾತನಾಡಿ ಕೊಂಡವು. ಹೃದಯ ಬೆಸೆದುಕೊಂಡವು. ಅವಳು ಕೈ ಬೀಸಿದಳು. ಆತ ತಿರುಗಿ ನೋಡುತ್ತಾ ನಡೆಯತೊಡ ಗಿದ. ಅವನು ಕಣ್ಣಿಂದ ಮರೆಯಾಗುವವರೆಗೂ ಅವಳು ಕೈ ಬೀಸುತ್ತಲೇ ಇದ್ದಳು.
 ಮನೆಗೆ ಬಂದ ನಾಸರ್ ಅಮ್ಮನಿಗೆ ವಿಷಯವೆಲ್ಲ ತಿಳಿಸಿದ. ಅಮ್ಮನಿಗೆ ಖುಷಿಯಾಗಿತ್ತು. ಆದರೆ ಮಗಳು ಮರಳಿ ಈ ಮನೆಗೆ ಬರುತ್ತಾಳೆ ಎಂದರೆ ಅಜ್ಜಿ ಒಪ್ಪಬಹುದೇ. ಅವರಲ್ಲಿ ಈ ವಿಷಯ ಯಾರು ಹೇಳುವುದು. ಹೇಗೆ ಹೇಳುವುದು. ಹೇಳಿದರೆ ಅವರ ತಕ್ಷಣದ ಪ್ರತಿಕ್ರಿಯೆ ಏನಿರಬಹುದು.
 ‘‘ಮಗ ತಾಯಿಗೆ ಧೈರ್ಯ ಹೇಳಿದ. ನೀನೇನೂ ಹೇಳುವುದು ಬೇಡ. ಸಂದರ್ಭ ನೋಡಿ ನಾನೇ ಅಜ್ಜಿಗೆ ಹೇಳುತ್ತೇನೆ’’ ಎಂದು ಸಮಾಧಾನ ಹೇಳಿದ.
 ‘‘ಎಷ್ಟು ವರ್ಷಗಳಾಯಿತು ಅವಳು ಹೋಗಿ. ಈ ಮನೆಯ ಬಾಗಿಲು ಅವಳಿಗೆ ಸಂಪೂರ್ಣ ಮುಚ್ಚಿತ್ತು. ಈಗ ಅವಳು ಈ ಮನೆಗೆ ಬರಲು ಹೊರಟು ನಿಂತಿದ್ದಾಳೆ. ಆದರೆ ನಿನ್ನ ತಂದೆ-ಎಷ್ಟು ವರ್ಷಗಳಿಂದ ನಾನು ಕಾಯುತ್ತಿದ್ದೇನೆ. ಅವರು ಬರಲೇ ಇಲ್ಲ. ನಿನ್ನ ಮದುವೆಗಾದರೂ ಬಂದಿದ್ದರೆ.’’ ಐಸು ಮಗನ ಕೈಹಿಡಿದು ಕಣ್ಣೀರು ಹರಿಸಿದಳು.
 ‘‘ನೀನು ಏನೇನೆಲ್ಲ ಯೋಚನೆ ಮಾಡಬೇಡಮ್ಮಾ. ಅಪ್ಪಬದುಕಿದ್ದರೆ ಒಂದಲ್ಲ ಒಂದು ದಿನ ಬಂದೇ ಬರ್ತಾರೆ’’ ನಾಸರ್ ಅಮ್ಮನಿಗೆ ಸಮಾಧಾನ ಹೇಳಿದ.
 ಈ ಲೋಕವೇ ಹಾಗೆ ಅಪ್ಪಾ, ನಾವು ಎಷ್ಟೋ ಸಲ ಕೆಲವರು ನಮ್ಮ ಮನೆಗೆ ಬರಲೇ ಬಾರದೆಂದು ಬಾಗಿಲು ಮುಚ್ಚಿ ಗಟ್ಟಿಯಾಗಿ ಚಿಲಕ ಹಾಕಿರ್ತೇವೆ. ಆದರೆ ಬರಲೇ ಬಾರದು ಎಂದಿದ್ದ ಜನ ಬಂದು ಬಾಗಿಲು ತಟ್ಟುತ್ತಾರೆ. ಇನ್ನು ಕೆಲವರನ್ನು ನಾವು ಈಗ ಬರ್ತಾರೆ, ಸಂಜೆ ಬರ್ತಾರೆ, ನಾಳೆ ಬರ್ತಾರೇಂತ ಬಾಗಿಲು ತೆರೆದಿಟ್ಟು ಕಾಯುತ್ತಾ ಇರುತ್ತೇವೆ. ಆದರೆ ಅವರು ಬರುವುದೇ ಇಲ್ಲ. ಇದು ಜನರು ಮಾತ್ರವಲ್ಲ, ಸಂಪತ್ತು, ಕಷ್ಟ, ಸುಖ, ದುಃಖ, ಅನಾರೋಗ್ಯ, ಸಾವು ಎಲ್ಲವೂ ಹೀಗೆಯೇ’’ ಐಸು ನಿಟ್ಟುಸಿರು ಬಿಡುತ್ತಾ ಕಣ್ಣೊರೆಸಿಕೊಂಡಳು. ಅಜ್ಜಿ ಕೆಮ್ಮುವುದು ಕೇಳಿ ಅತ್ತ ನಡೆದಳು.
 ‘‘ನಾಸರ್ ಎಲ್ಲಿದ್ದಾನೆ?’’ ಮಂಚದಲ್ಲಿ ಕಾಲು ಇಳಿಬಿಟ್ಟು ಬಗ್ಗಿ ಕುಳಿತು ಅಜ್ಜಿ ಕೇಳಿದರು.
 ‘‘ಇದ್ದಾನೆ ಯಾಕೆ?’’ ಐಸು ಅವರ ಪಕ್ಕ ಬಂದು ಕುಳಿತು ಕೇಳಿದಳು.
 ‘‘ಕರೆ ಅವನನ್ನು’’
 ಐಸು ಮಗನನ್ನು ಕರೆದಳು. ಆತ ಬಂದು ಅವರ ಪಕ್ಕ ಕುಳಿತ.(ರವಿವಾರದ ಸಂಚಿಕೆಗೆ)</p><h3>Varthabarati</h3><h2 id="ch36"> ಬಾಲಮುರಳಿ ಎಂಬ ಸಂಗೀತ ವಿಸ್ಮಯ </h2><h3></h3><p>
ಮಗು ಅಳಲಿಲ್ಲ, ಚೀರಲಿಲ್ಲ.
ಅಳುವ ವಯಸ್ಸಿನಲ್ಲಿ ಗುನುಗುನು ಗುಂಯ್‌ಗುಡುತ್ತಿತ್ತು. ರಾಗಾಲಾಪನೆ ಮಾಡುತ್ತಿತ್ತು.ತೊದಲ್ನುಡಿಗಳನ್ನು ಆಡುವುದಕ್ಕೂ ಮೊದಲೇ ಸ್ವರಗಳನ್ನು ಪಲುಕುತ್ತಿತ್ತು.
ನಾಲ್ಕು ವರ್ಷಕ್ಕೇ ವರ್ಣಗಳನ್ನು ಹಾಡಲಾರಂಭಿಸಿತು.ಏಳು ವರ್ಷಕ್ಕೇ ಸಣ್ಣಪುಟ್ಟ ಬೈಠಕ್‌ಗಳಲ್ಲಿ ಹಾಡುಗಳನ್ನು ಹಾಡುತ್ತಿತ್ತು. ಒಂಬತ್ತು ವರ್ಷಕ್ಕೇ ಸಂಗೀತ ಕಛೇರಿ ಮಾಡಿ, ಪಲ್ಲವಿ ಹಾಡಿ ರಸಿಕರಿಂದ ‘ಬಾಲ ಗಂಧರ್ವ’ ಎಂದು ಶಹಭಾಸ್‌ಗಿರಿ ಗಿಟ್ಟಿಸಿಕೊಂಡಿತು. ಹತ್ತನೆ ವಯಸ್ಸಿಗೇ ಹಾಡುಗಳ ರಚನೆ, ರಾಗಸಂಯೋಜನೆಗಳ ಪ್ರಯೋಗದಲ್ಲಿ ತೊಡಗಿಕೊಂಡು ಸಂಗೀತ ವಿದ್ವಾಂಸರನ್ನು ವಿಸ್ಮಯಗೊಳಿಸಿತು.
ಆ ಮಗು, ಇದೇ 22ರಂದು ನಮ್ಮನ್ನಗಲಿ ತುಂಬುರುನಾರದರನ್ನು ಸೇರಿಕೊಂಡ ಮರ್ತ್ಯಲೋಕದ ಗಾನ ಗಂಧರ್ವ ಮಂಗಳಂಪಲ್ಲಿ ಬಾಲಮುರಳಿ ಕೃಷ್ಣ.
 ಬಾಲಮುರಳಿ ಕೃಷ್ಣ ಪ್ರತಿಭಾವಂತ ಗಾಯಕರಷ್ಟೇ ಆಗಿರಲಿಲ್ಲ. ಅವರು ಪ್ರಯೋಗಶೀಲತೆಯನ್ನು ಮೈಗೂಡಿಸಿಕೊಂಡಿದ್ದ ಸೃಜನಶೀಲ ಕಲಾವಿದ ರಾಗಿದ್ದರು. ಸುಶ್ರಾವ್ಯ ಗಾಯನ ಪ್ರತಿಭೆಯೊಂದಿಗೆ ಸಂಗೀತ ಶಾಸ್ತ್ರದ ವಿದ್ವತ್ತು, ಶಾಸ್ತ್ರ-ಸಂಪ್ರದಾಯಗಳನ್ನು ಮೀರುವ ಬಂಡಾಯ ಪ್ರವೃತ್ತಿ ಮತ್ತು ಹೊಸ ಕೃತಿಗಳ ರಚನೆ, ಹೊಸ ರಾಗಗಳ ಅನ್ವೇಷಣೆಯ ಸೃಜನಾತ್ಮಕ ತುಡಿತ-ಅವರೊಳಗಿನ ಕಲಾವಿದ ಇಂಥ ಒಂದು ಅದ್ಭುತ ಸಂಯೋಗ. ಬಂಡಾಯ ಪ್ರವೃತ್ತಿ ಅವರ ವಂಶವಾಹಿಯಲ್ಲೇ ಇದೆ. ಬಾಲ ಮುರಳಿಯವರ ತಂದೆ ಪಟ್ಟಾಭಿರಾಮಯ್ಯ, ತ್ಯಾಗರಾಜರ ಶಿಷ್ಯ ಪರಂಪರೆಗೆ ಸೇರಿದ ದಕ್ಷಿಣಾ ಮೂರ್ತಿ ಶಾಸ್ತ್ರಿಗಳ ಶಿಷ್ಯರು. ಈ ತಂದೆ ಮನೆಯಿಂದ ಬಹಿಷ್ಕೃತರಾಗಿದ್ದರು.ಕಾರಣ: ಅಂದಿನ ಸಮಾಜ ನಿಕೃಷ್ಟವೆಂದು ಭಾವಿಸಿದ್ದ ಸಂಗೀತವನ್ನು ಕಲಿತು ಮನೆತನದ ಗೌರವಮರ್ಯಾದೆಗಳನ್ನು ಹಾಳುಗೆಡವಿದ್ದಕ್ಕಾಗಿ. ತಾಯಿ ಸೂರ್ಯಕಾಂತಂ, ವೀಣಾವಾದಕಿ, ಖ್ಯಾತ ವಾಗ್ಗೇಯಕಾರ ಪ್ರಯಾಗ ರಂಗದಾಸ ಶರ್ಮರ ಶಿಷ್ಯೆ. ಮಹಿಳೆಯೊಬ್ಬಳು ಸಾರ್ವಜನಿಕ ವೇದಿಕೆಯಿಂದ ಕಛೇರಿ ಮಾಡುವುದು ನಿಷಿದ್ಧವಿದ್ದ ಆ ಕಾಲದಲಿ ಈ ತಾಯಿ ಸನಾತನಿಗಳ ಕೆಂಗಣ್ಣಿಗೆ ಗುರಿಯಾಗಿದ್ದರು.
ಬಾಲಮುರಳಿಯವರ ಜೀವನಗಾಥೆ ಒಂದು ರೋಚಕ ಕಾಲ್ಪನಿಕ ಕಥೆಯಿದ್ದಂತೆ. ಹುಟ್ಟಿದ ಹದಿನೈದು ದಿನಗಳಲ್ಲೇ ತಾಯಿಯನ್ನು ಕಳೆದುಕೊಂಡು ತಬ್ಬಲಿಯಾದರು. ಕುಟುಂಬದಿಂದ ಬಹಿಷ್ಕೃತರಾದ ತಂದೆಯೇ ‘ತಾಯಿ’ಯಾದರು. ಪೌಗಂಡ ವಯಸ್ಸಿನಲ್ಲೇ ಗಾಯನ ಪ್ರಪಂಚದ ಮೇರು ಎಂಬ ಕೀರ್ತಿಗೆ ಪಾತ್ರರಾದರು. ಧನಕನಕ ಗಳಿಸಿದರು. ಪ್ರಾಯದ ದಿನಗಳಲ್ಲೇ ಅದೆಲ್ಲವನ್ನೂ ಕಳೆದುಕೊಂಡರು. ಹಣದ ಜೊತೆಗೆ ಪ್ರಕೃತಿಯ ವರವಾಗಿದ್ದ ಕಂಠ ಸಿರಿಯನ್ನು ಕಳೆದುಕೊಂಡರು. ಧ್ವನಿಪೆಟ್ಟಿಗೆ ನಿಷಕ್ರೆಿಯವಾದಾಗ, ಸಂಗೀತ ಕೃತಿಗಳ ರಚನೆಯಲ್ಲಿ, ರಾಗ ಸಂಯೋಜನೆಯಲ್ಲಿ ನಿರತರಾದರು. ಎಪ್ಪತ್ತೆರಡು ಮೂಲ ಮೇಳಕರ್ತ ರಾಗಗಳನ್ನು ಆಧಾರವಾಗಿಟ್ಟುಕೊಂಡು ಹೊಸ ರಾಗಗಳನ್ನು ಸೃಷ್ಟಿಸಿದರು.
‘ಲವಂಗಿ’,‘ಮಹತಿ’, ‘ಸರ್ವಶ್ರೀ’, ‘ಸುಮುಖಂ’ ಮತ್ತು ತಾಯಿಯ ಹೆಸರಿನ ‘ಸೂರ್ಯಕಾಂತೀ’-ಇತ್ಯಾದಿ ಅವರು ಸೃಷ್ಟಿಸಿರುವ ಹೊಸ ರಾಗಗಳು. ಕೀರ್ತನೆ-ಹಾಡುಗಳಿಗೆ ಹೊಸ ರಾಗಗಳ ಸಂಯೋಜನೆ ಮಾಡಿದರು. ಆಗಿನ್ನೂ ಬಾಲಮುರಳಿ ಹದೆನೆಂಟರ ಕುಡಿಮೀಸೆಯ ತರುಣ. ಹೋದ ಕಂಠಸಿರಿ ಮತ್ತೆ ಬಂತು. ಮತ್ತೆ ಬಾಲಮುರಳಿ ಕೃಷ್ಣ ಸಂಗೀತ ಕಛೇರಿಗಳಲ್ಲಿ, ಆಕಾಶವಾಣಿಯಲ್ಲಿ ವಿಜೃಂಭಿಸಿದರು. ಆಕಾಶವಾಣಿ ಶಾಸ್ತ್ರೀಯ ಸಂಗೀತಕ್ಕೆ ಬಾಲಮುರಳಿಯ ಛಾಪನ್ನು ಒತ್ತಿದರು. ವಿಜಯವಾಡ ಮ್ಯೂಸಿಕ್ ಕಾಲೇಜಿನ ಪ್ರಾಂಶುಪಾಲರಾದರು. ಆ ಬಂಧನ ಬೇಡವೆನಿಸಿ ಅದನ್ನು ತೊರೆದು ಹೊರಬಂದರು. ಈ ಎಲ್ಲ ಏರಿಳಿತಗಳು ಸಂಭವಿಸಿದ್ದು ಮುವತ್ತರ ಪ್ರಾಯದೊಳಗೇ. ಬಾಲಮುರಳಿ ಕೃಷ್ಣ ಅವರ ಸಂಗೀತದ ಬದುಕಿನ ಮೇಲೆ ಗಾಢ ಪ್ರಭಾವ ಬೀರಿದವರು ತಂದೆ ಮತ್ತು ಗುರುಗಳು. ಪಾರುಪಳ್ಳಿ ರಾಮಕೃಷ್ಣ ಪಂತುಲು ಗುರುಗಳು. ತಂದೆ ಅಕ್ಕರೆ ಆದರಗಳಿಂದ ಬೆಳೆಸಿದರು, ಮಗನ ಆಸಕ್ತಿಗೆ ನೀರೆರೆದು ಪೋಷಿಸದರು. ಗುರುಗಳು ಸಂಗೀತ ಕಲಿಸಿದರು, ಅರಳುತ್ತಿದ್ದ ಪ್ರತಿಭೆಗೊಂದು ಗುರಿ, ದಿಕ್ಕುದಿಶೆ ತೋರಿಸಿದರು, ಶಿಸ್ತನ್ನು ಕಲಿಸಿದರು. ಸಂದರ್ಭ ಸಿಕ್ಕಾಗಲೆಲ್ಲ ಪಂತುಲು ಗುರುಗಳು ಶಿಷ್ಯನನ್ನು ರಸಿಕರ ಮುಂದೆ ಕೂಡಿಸಿ, ಹಾಡಿಸಿ ಭವ್ಯ ಭವಿಷ್ಯಕ್ಕೆ ಬುನಾದಿ ಹಾಕಿದರು.
ಕನ್ನಡದ ಖ್ಯಾತ ಸಂಗೀತ ಶಾಸ್ತ್ರಜ್ಞರಾದ ಬಿ.ವಿ.ಕೆ.ಶಾಸ್ತ್ರಿಗಳು, ಒಮ್ಮೆ, ಬಾಲಮುರಳಿಯವರನ್ನು ಕೇಳಿದರಂತೆ, ‘ಅರೇಬಿಯನ್ ನೈಟ್ಸ್‌ನ’ ಅಬು ಹಸನ್ನನಂತೆ ನಿಮಗೆ ದಿವ್ಯ ಶಕ್ತಿ ಒದಗಿದಲ್ಲಿ ನೀವೇನು ಮಾಡುವಿರಿ? ‘‘ನಾನು ಮಾಡುವ ಮೊದಲ ಕೆಲಸವೆಂದರೆ ಸಂಗೀತಕ್ಕೆ ಅಭಿವ್ಯಕ್ತಿ ಕೊಡಲಾಗದ ಎಲ್ಲ ಮುದಿ ಕಂಠಗಳನ್ನು ನಿವೃತ್ತಿಗೊಳಿಸುವೆ.-ಸಂಗೀತದ ಹಿತದೃಷ್ಟಿಯಿಂದ, ಗಾಯನದ ಗುಣಮಟ್ಟ ಕಾಪಾಡುವ ದೃಷ್ಟಿಯಿಂದ. ಇಂದು ಇದು ಅತ್ಯಗತ್ಯವಾಗಿದೆ’’ ಎಂಬುದು ಬಾಲಮುರಳಿಯವರ ಉತ್ತರವಾಗಿತ್ತು. ಅಂದ ಮಾತ್ರಕ್ಕೆ ಬಾಲಮುರಳಿಯವರು ಪರಂಪರೆ ಮತ್ತು ಸಂಪ್ರದಾಯಗಳ ವಿರೋಧಿಯಾಗಿರಲಿಲ್ಲ. ಈ ಮಾತನ್ನು ಅವರು ಆಡಿದ್ದು 1960ರ ದಶಕದಲ್ಲಿ. ಆಗ ಕರ್ನಾಟಕ ಸಂಗೀತ ನಿಂತ ನೀರಾಗಿದ್ದುದೂ ಇದಕ್ಕೆ ಕಾರಣವಿದ್ದೀತು. ಅವರಿಗೆ ಸಂಪ್ರದಾಯದಲ್ಲಿ ಗೌರವವಿರಲಿಲ್ಲ ಎಂದಲ್ಲ. ಆದರೆ, ಅದರ ಬಾಹ್ಯ ಬೆಡಗುಬಿನ್ನಾಣಗಳ ಬಗ್ಗೆ ಅಷ್ಟೇ ತಾತ್ಸಾರವಿತ್ತು.ಸಂಗೀತದ ಹೆಸರಿನಲ್ಲಿ ಪಲುಕಿದ್ದೆಲ್ಲವನ್ನೂ ಪರಮ ವೇದವೆಂದು ಅವರು ನಂಬುತ್ತಿರಲಿಲ್ಲ.ಇದರಿಂದಾಗಿ ಅವರನ್ನು ಪಾಷಂಡವಾದಿಯೆಂದು ಕರೆಯಲಾಗುತ್ತಿತ್ತು. ವಿಮರ್ಶಕರ ಪ್ರಕಾರ, ಬಾಲಮುರಳಿ ಬಂಡಾಯಗಾರರೇನಲ್ಲ, ಆದರೆ ಅವರು ರೂಢಿವಿರೋಧಿಯಾಗಿದ್ದರು. ಅಂಗೀಕೃತ ಮೌಲ್ಯಮಾನದಂಡಗಳನ್ನು ಮೀರುವುದರಲ್ಲಿ ಅವರದು ನಿರ್ಭೀತ ಮನೋವೃತ್ತಿ. ಪಾರಂಪರಿಕ ನಿಯಮವಾದ ಪಂಚಮ ಶ್ರುತಿ ಬದಲು ತ್ರಿಶ್ರುತಿಯಲ್ಲಿ ಹೊಸ ರಾಗಗಳನ್ನು ಸೃಷ್ಟಿಸಿದಾಗ ಅವರು ಸಂಪ್ರದಾಯನಿಷ್ಠ ಸಂಗೀತ ಪ್ರಪಂಚದ ತೀವ್ರ ವಿರೋಧವನ್ನು ಎದುರಿಸಬೇಕಾಯಿತು. ಅವರ ಪ್ರಯೋಗಶೀಲತೆಯನ್ನು ವಿಲಕ್ಷಣ, ವಿಚಿತ್ರ ಖಯಾಲಿ ಎಂದು ಟೀಕಿಸಲಾಯಿತು. ಆದರೆ ಇದಾವುದೂ ಅವರ ಪ್ರಯೋಗಶೀಲತೆಯ ಉತ್ಸಾಹವನ್ನು ಕುಗ್ಗಿಸಲಿಲ್ಲ. 
ಟೀಕಾಕಾರರಿಗೆ ಅವರು ಪ್ರತಿ ಏಟು ಕೊಡಲಿಲ್ಲ. ಬದಲು, ‘‘ಸಂಪ್ರದಾಯದ ಹೆಸರಿನಲ್ಲಿ ಹೊಸ ಕಲ್ಪನೆಗಳ, ನಾವೀನ್ಯತೆಗಳ ಕೊರಳು ಹಿಚುಕ ಬೇಡಿ’’ ಎಂದು ಪ್ರತಿಕ್ರಿಯಿಸಿದ್ದರು. ಎಪ್ಪತ್ತರಡು ಮೇಳಕರ್ತ ರಾಗಗಳಲ್ಲಿ ಮೂಲೆಗುಂಪಾಗಿದ್ದ ರಾಗಗಳನ್ನು ಅಳವಡಿಸಿಕೊಂಡು ರಚಿಸಿರುವ ಅವರ ಸಂಗೀತ ಕೃತಿಗಳು ‘ಜನಕರಾಗ ಕೃತಿಮಂಜರಿ’ ಸಂಪುಟದಲ್ಲಿ ಪ್ರಕಟವಾಗಿದೆ. ‘‘ಈ ಹಾಡುಗಳು ಸ್ಫೂರ್ತಿಮೂಲ ದಿಂದ ಹುಟ್ಟಿದವಲ್ಲ. ಸಾಮಾನ್ಯವಾಗಿ ವಿದ್ವಾಂಸರು ದೂರವಿರಿಸಿದ್ದ ಈ ರಾಗಗಳ ಸಾಧ್ಯತೆಗಳನ್ನು ಕಂಡುಕೊಳ್ಳುವ ಸಲುವಾಗಿ, ಉದ್ದೇಶಪೂರ್ವಕವಾಗಿ ಈ ಕೃತಿಗಳನ್ನು ರಚಿಸಿದ್ದೇನೆ’’ ಎಂದು ಬಾಲಮುರಳಿಯವರು ಹೇಳಿರುವುದುಂಟು.ಜೊತೆಗೆ ಪ್ರಸಿದ್ಧ ದೇವಾಲಯಗಳಿಗೆ ಭೇಟಿಕೊಟ್ಟಾಗ ಅಲ್ಲಿನ ವಾತಾವರಣದಿಂದ ಸ್ಫೂರ್ತಿಗೊಂಡು ‘ಮೀನಾಕ್ಷಿ’, ‘ಕನ್ಯಾಕುಮಾರಿ’ಯಂಥ ಕೃತಿಗಳನ್ನು ಅವರು ರಚಿಸಿರುವುದೂ ಉಂಟು. ಬಾಲಮುರಳಿಯವರ ಹೆಚ್ಚು ಕೃತಿಗಳು ತೆಲುಗು ಮತ್ತು ಸಂಸ್ಕೃತದಲ್ಲಿವೆ. ಈ ರಚನೆಗಳು ತ್ಯಾಗರಾಜರ ಕೃತಿಗಳ ಮಾದರಿಯಲ್ಲಿವೆ ಎನ್ನುತ್ತಾರೆ ವಿಮರ್ಶಕರು. ತ್ಯಾಗರಾಜರು, ಮುತ್ತುಸ್ವಾಮಿ ದೀಕ್ಷಿತರು ಮತ್ತು ಶ್ಯಾಮಾ ಶಾಸ್ತ್ರಿಗಳು ಕರ್ನಾಟಕ ಸಂಗೀತದ ಮಹಾನ್ ವಾಗ್ಗೇಯಕಾರ ತ್ರಿಮೂರ್ತಿಗಳು.ಕರ್ನಾಟಕ ಸಂಗೀತಕ್ಕೆ ಗುಣಮಟ್ಟ, ಘನಮಟ್ಟಗಳನ್ನು ರೂಪಿಸಿದ ಮಹಾನುಭಾವರು. ತಾವು ಈ ತ್ರಿಮೂರ್ತಿ ವಾಗ್ಗೇಯಕಾರರಿಗೆ ಸಮ ಎಂದು ಬಾಲ ಮುರಳಿಯವರು ಭಾವಿಸಿದ್ದರು. ಬಾಲಮುರಳಿಯವರ ಈ ಸ್ವಮೋಹ, ತಮ್ಮ ರಚನೆಗಳನ್ನು ತಾವೇ ಹಾಡುವುದರಲ್ಲಿ ತಾರಕಕ್ಕೇರಿದೆ ಎಂದು ವಿಮರ್ಶಕರ ಅಂಬೋಣ. ಪ್ರಾಚೀನವೂ ಹೆಚ್ಚು ಜನಪ್ರಿಯವೂ ಆಗಿರುವ ಮಹಾನ್ ಕೃತಿಗಳಿರುವಾಗ ನಿಮ್ಮ ಕೃತಿಗಳನ್ನು ನೀವೇ ಹಾಡುವ ಹಟವೇಕೆ ಎಂದು ವಿಮರ್ಶಕರು, ಸಂಪ್ರದಾಯಬದ್ಧ ಸಂಗೀತಜ್ಞರು ಪ್ರಶ್ನಿಸಿರುವುದೂ ಉಂಟು. ‘‘ಸಂಗೀತಗಾರನೊಬ್ಬ ಸ್ವಂತ ರಚನೆಗಳನ್ನು ಹಾಡುವುದು ಸಂಪ್ರದಾಯ ವಿರೋಧಿ ಎಂದು ಎಲ್ಲಿ ಹೇಳಿದೆ? ಮೈಸೂರು ವಾಸುದೇವಾಚಾರ್ಯರು ನನ್ನ ಕೃತಿಗಳನ್ನು ಮತ್ತು ಅವುಗಳನ್ನು ನಾನೇ ಹಾಡುವುದನ್ನು ಮೆಚ್ಚಿಕೊಂಡಿದ್ದಾರೆ’’ ಎಂದು ಅಗ ಟೀಕಾಕಾರರ ಬಾಯಿಮುಚ್ಚಿಸಿದ್ದರು. 
ಬಾಲಮುರಳಿ ಕೃಷ್ಣ ಗಾಯನ ಗಾರುಡಿಗರಾಗಿದ್ದರು. ಅವರ ಗಾಯನದಲ್ಲಿ ಸಮ್ಮೋಹಕತೆ ಇತ್ತು. ಹೃದಯಗಳನ್ನು ಬೆಸೆಯುವ ರಾಗಪರವಶತೆ, ಅಂತ:ಕರಣ ತಟ್ಟುವ ಮಾರ್ದವತೆ, ಮಾಧುರ್ಯಗಳು ಅವರ ಗಾಯನದಲ್ಲಿದ್ದವು. ಕಂಠಸಿರಿಯ ಜೊತೆಗೆ ಮೋಹಕ ವ್ಯಕ್ತಿತ್ವದ ವರ್ಚಸ್ಸು ಅವರನ್ನು ಆಕರ್ಷಣೀಯ ಗಾಯನಪಟುವನ್ನಾಗಿಸಿತ್ತು. ಅವರ ಕಛೇರಿಗಳಿಗೆ ರಸಿಕ ಸಹೃದಯರು ಮುಗಿಬೀಳುತ್ತಿದ್ದರು. ರಾಗ, ತಾಳಗಳಂತೆ ಸಾಹಿತ್ಯ ಮತ್ತು ಭಾವಗಳಿಗೆ ಬಾಲಮುರಳಿ ಗಾಯನದಲ್ಲಿ ಸಮಾನ ಪ್ರಾಶಸ್ತ್ಯ ನೀಡುತ್ತಿದ್ದರು. ಇದರಿಂದಾಗಿ ಸಂಪ್ರದಾಯವಾದಿಗಳು ಬಾಲಮುರಳಿಯವರ ಗಾಯನಕ್ಕೆ, ಲಘುಧಾಟಿ, ರಂಜನೀಯ, ಭಾವ, ಲಾಲಿತ್ಯಗಳ ವಿಜೃಂಭಣೆ ಎಂದೆಲ್ಲ ಹಣೆಪಟ್ಟಿಯನ್ನು ಹಚ್ಚಿದ್ದೂ ಉಂಟು. ಬಾಲ ಮುರಳಿಯವರ ಗಾಯನದ ಉತ್ಕೃಷ್ಟತೆ ಇರುವುದೇ ಈ ಭಾವ-ರಾಗ-ಲಾಲಿತ್ಯಗಳ ತ್ರಿವೇಣಿ ಸಂಗಮ ವೈಶಿಷ್ಟ್ಯದಲ್ಲಿ. ಸಾಂಪ್ರದಾಯಿಕ ಕೀರ್ತನೆಗಳ ಹಾಡುವಿಕೆಯಲ್ಲಿ ರಾಮ, ಕೃಷ್ಣ, ಲಕ್ಷ್ಮೀ, ಪಾರ್ವತಿಯರನ್ನು ಭಕ್ತಿಭಾವಗಳ ಸಮರ್ಪಣ ಮನೋಭಾವದಿಂದ ಅನಾವರಣಗೊಳಿಸಿದಂತೆಯೇ, ಶೃಂಗಾರ-ವಿರಹಗಳನ್ನು ಅದರೆಲ್ಲ ಭಾವ-ರಸ-ಲಾಲಿತ್ಯ-ಸುಕುಮಾರತೆಗಳಿಂದ ಹೃದಯಂಗಮವಾಗಿ ನಿರೂಪಿಸುವಲ್ಲಿ ಬಾಲಮುರಳಿಯವರ ಗಾಯನ ಕೇವಲ ಇಂಪಾದ ರಸ ಸಂಗೀತವಷ್ಟೇ ಆಗಿರದೆ ಜೀವಭಾವದ ಸಹಯೋಗಾನುಭವವೇ ಸರಿ. ಈ ಮಾತಿಗೆ ನಿದರ್ಶನವಾಗಿ ಜಯದೇವ ಕವಿಯ ‘‘ಗೀತ ಗೋವಿಂದ’ದ ಅಷ್ಟಪದಿಗಳ ಗಾಯನ, ಭದ್ರಾಚಲ ರಾಮದಾಸರ ಕೃತಿಗಳ ಗಾಯನವನ್ನು ಗಮನಿಸಬಹುದು. ಅಂತೆಯೇ ಪುರಂದರಕನಕರಾದಿಯಾಗಿ ಬಾಲಮುರಳಿ ಹಾಡಿರುವ ದಾಸರ ಪದಗಳು ಈ ಗುಣಗಳಿಂದಾಗಿಯೇ ಕನ್ನಡಿಗರ ಹೃನ್ಮನ ಸೆಳೆದಿವೆ.
ವಿಜಯವಾಡ, ಹೈದರಾಬಾದ್ ಆಕಾಶವಾಣಿ ಕೇಂದ್ರಗಳ ಸಂಗೀತ ವಿಭಾಗಗಳಲ್ಲಿ ಸ್ವಲ್ಪಕಾಲ ಸೇವೆ ಸಲ್ಲಿಸಿದ ನಂತರ ಬಾಲಮರಳಿಯವರು ಮದ್ರಾಸ್ ಆಕಾಶವಾಣಿಗೆ ವರ್ಗ ಪಡೆದು ಅಲ್ಲೇ ನೆಲಸಿದರು. ತೆಲುಗು ಮಾತೃ ಭಾಷೆಯಾದರೂ ಅವರು ಸಂಸ್ಕೃತ, ಕನ್ನಡ, ತಮಿಳು, ಮಲೆಯಾಳಂ ಮತ್ತು ಹಿಂದಿ ಭಾಷೆಗಳಲ್ಲಿ ಲೀಲಾಜಾಲವಾಗಿ ಹಾಡುತ್ತಿದ್ದರು. ಚಲನಚಿತ್ರ ರಂಗದಲ್ಲೂ ಸಂಗೀತ ನಿರ್ದೇಶಕರಾಗಿ, ಹಿನ್ನೆಲೆ ಗಾಯಕರಾಗಿ, ನಟರಾಗಿ ಅವರು ತಮ್ಮ ಹೆಜ್ಜೆ ಗುರುತುಗಳನ್ನು ಸ್ಪಷ್ಟವಾಗಿ ಮೂಡಿಸಿದ್ದಾರೆ. 1967ರಲ್ಲಿ ‘ಭಕ್ತ ಪ್ರಹ್ಲಾದ ತೆಲುಗು ಚಿತ್ರದಲ್ಲ್ಲಿ ನಟಸುವುದರೊಂದಿಗೆ ಚಿತ್ರೋದ್ಯಮದೊಂದಿಗೆ ಅವರ ನಂಟು ಶುರುವಾಯಿತು. ಕನ್ನಡ ಚಿತ್ರೋದ್ಯಮದೊಂದಿಗೆ ಆರು ದಶಕಗಳಿಗೂ ಹೆಚ್ಚಿನ ಅವಿನಾಭಾವ ಬಾಂಧವ್ಯ. ಸಂಧ್ಯಾ ರಾಗ (ನಂಬಿದೆ ನಿನ್ನ ನಾದ ದೇವತೆಯೆ) ‘ಹಂಸಗೀತೆ’, ‘ಮುತ್ತಿನಹಾರ ಮೊದಲಾದ ಚಿತ್ರಗಳು, ಬಾಲಮುರಳಿಯವರ ಗಾಯನ ಸಂಗೀತಗಳಿಂದಾಗಿಯೇ ಇಂದಿಗೂ ನಮ್ಮ ನೆನಪಿನಲ್ಲಿ ಹಸಿರಾಗಿವೆ.
 ಬಾಲಮುರಳಿಯವರ ಸಂಗೀತ ಪ್ರಪಂಚದಲ್ಲಿ ಗಡಿಗಳು ಇದ್ದಂತಿರಲಿಲ್ಲ. ಭಾರತೀಯ ಸಂಗೀತದ ಪರಿಕಲ್ಪನೆಯೊಂದು ಅವರಲ್ಲಿತ್ತು. ಇಂಥದೊಂದು ಪರಿಕಲ್ಪನೆಯಿಂದಲೇ ಅವರು ಆಖಿಲ ಭಾರತ ಮಟ್ಟದಲ್ಲಿ ‘ಜುಗಳ್ಬಂದಿ’ ಮೂಲಕ ಹೊಸದೊಂದು ಆಯಾಮ ಕಲ್ಪಿಸಿದರು. -ಬಾಲಮುರಳಿ-ಭೀಮಸೇನ ಜೋಶಿ ಜುಗಳ್ಬಂದಿ ಗಾಯನ ಭವಿಷ್ಯದಲ್ಲಿ ಸುಪ್ರಸಿದ್ಧ ಗಾಯಕರನೇಕರ ಇಂಥ ಕಛೇರಿಗಳಿಗೆ ಪೂರ್ವನಿದರ್ಶನವಾಯಿತು. ಕಿಶೋರಿ ಅಮೋನ್ಕರ್, ಹರಿಪ್ರಸಾದ್ ಚೌರಾಸಿಯಾ, ಪಂಡಿತ್ ಜಸರಾಜ್, ಝಾಕಿರ್ ಹುಸೇನ್‌ರಂಥ ಸಂಗೀತದ ಅಪ್ರತಿಮ ಪ್ರತಿಭೆಗಳೊಡಗೂಡಿ ಬಾಲಮುರಳಿಯವರು ನೀಡಿರುವ ಜುಗಳ್ಬಂದಿ ಕಾರ್ಯಕ್ರಮಗಳು ಉತ್ತರಾದಿ-ದಕ್ಷಿಣಾದಿ, ಕರ್ನಾಟಕ-ಹಿಂದೂಸ್ತಾನಿ ಎಂಬೆಲ್ಲ ಗಡಿಪ್ರಬೇಧಗಳನ್ನು ಅಳಿಸಿಹಾಕಿ ಭಾರತೀಯ ಸಂಗೀತದ ಬಹುತ್ವದಲ್ಲಿನ ಏಕತೆಯನ್ನು ಎತ್ತಿಹಿಡಿದಿವೆ.
 ಸಂಗೀತ ವಲಯಗಳಲ್ಲಿ ದೇಶದ ಪರಮೋಚ್ಛ ಗೌರವಪುರಸ್ಕಾರ ಎಂದು ಭಾವಿಸಲಾದ ಮದ್ರಾಸ್ ಮ್ಯೂಸಿಕ್ ಅಕಾಡಮಿಯ ಪ್ರಶಸ್ತಿಗೆ ಕಿರಿಯ ವಯಸ್ಸಿನಲ್ಲೇ ಪಾತ್ರರಾದ ಬಾಲಮುರಳಿಯವರು 1991ರಲ್ಲಿ ಪದ್ಮವಿಭೂಷಣರಾದರು.
 ಚೆನ್ನೈನ ಸ್ವಗೃಹದಲ್ಲಿ ದೇಹಾವಸಾನವಾದಾಗ, ಸಂಗೀತವೇ ಬಾಳಿನುಸಿರಾಗಿ ತುಂಬು ಜೀವನ ನಡೆಸಿದ ಬಾಲಮುರಳಿಯವರಿಗೆ ಎಂಬತ್ತಾರರ ಇಳಿ ವಯಸ್ಸು. ಅವರೀಗ ಸಂಗೀತದಲ್ಲಿ ಚಿರಾಯು.</p><h3>Varthabarati</h3><h2 id="ch37">ಕಪ್ಪುಹಣದ ‘ಸರ್ಜಿಕಲ್ ಸ್ಟ್ರೈಕ್’ ಪರಿಣಾಮ ಮುಂಬೈಯ ಪರದಾಟ-ಗೋಳಾಟ...</h2><h3></h3><p>
ಮೇರಾ ನಂಬರ್ ಕಬ್ ಆಯೇಗಾ?
 ಮುಂಬೈಯಲ್ಲೀಗ ಹೆಚ್ಚಿನವರು ಆಡುವ ಮಾತು ಒಂದೇ -ಅದು ಮೇರಾ ನಂಬರ್ ಕಬ್ ಆಯೇಗಾ. ಬ್ಯಾಂಕ್‌ನ ಮುಂದೆ ಕೈಯಲ್ಲಿ ತಮ್ಮದೇ ಐನೂರು - ಸಾವಿರದ ಹಳೇ ನೋಟುಗಳನ್ನು ಹಿಡಿದು ಹಣ ಇದ್ದೂ ದರಿದ್ರರು ಎನ್ನುವಂತಹ ವಾತಾವರಣದ ನಡುವೆ ಬೆಳಗ್ಗೆ ಬ್ಯಾಂಕ್‌ನ ಮುಂದೆ ನಿಂತು ಬಾಗಿಲು ತೆರೆಯುವುದನ್ನೇ ನಿರೀಕ್ಷಿಸುವ ಉದ್ದುದ್ದ ಸಾಲುಗಳು. ವಿರೋಧ ಪಾರ್ಟಿಗಳ ಜೊತೆಗೆ ಶಿವಸೇನೆಯ ಉದ್ಧವ್ ಠಾಕ್ರೆಯದ್ದೂ ಮೋದಿಯ ವಿರುದ್ಧ ಟೀಕೆಯ ಘೋಷಣೆ ಬೇರೆ! ಬಿಜೆಪಿಯ ಸರಕಾರದ ಒಳಗಿದ್ದೂ ಪ್ರಧಾನಿಯವರ ಹಳೆ ನೋಟುಗಳ ರದ್ಧತಿಗೆ ಟೀಕಿಸಿ ‘‘ಮುಂಬೈ ಜನರ ಸಂಕಷ್ಟಕ್ಕೆ ಸರಕಾರವೇ ಕಾರಣ’’ ಎನ್ನುತ್ತಿದ್ದಾರೆ ಉದ್ಧವ್. 3 ತಿಂಗಳಲ್ಲಿ ಮುಂಬೈ ಮ.ನ.ಪಾ ಚುನಾವಣೆ ನಡೆಯಲಿದೆ.
 ಆರ್ಥಿಕ ರಾಜಧಾನಿ ಮುಂಬೈ ದೇಶದ ಒಟ್ಟು ಆದಾಯದಲ್ಲಿ ಕಾರ್ಪೊರೇಟ್ ತೆರಿಗೆ, ಸಂಪತ್ತು ತೆರಿಗೆ ಸೇವಾಶುಲ್ಕ, ಉತ್ಪಾದನಾ ಶುಲ್ಕ ಇತ್ಯಾದಿ ಸಂಗ್ರಹದ 35 ಪ್ರತಿಶತ ಪಾಲು ನೀಡುತ್ತದೆ. ಕಪ್ಪುಹಣದ ವಿರುದ್ಧದ ‘ಸರ್ಜಿಕಲ್ ಸ್ಟ್ರೈಕ್’ನಲ್ಲಿ ಜನ ಸಾಮಾನ್ಯರು ಕಳೆದ ಎರಡು ವಾರಗಳಿಂದ ಭಾರೀ ಪರದಾಟ ನಡೆಸುತ್ತಿದ್ದಾರೆ. ಮುಂಬೈಯಲ್ಲಿ ದೇಶದ ಎಲ್ಲಕ್ಕಿಂತ ದೊಡ್ಡ ರಿಯಲ್ ಎಸ್ಟೇಟ್ ಮತ್ತು ಬುಲಿಯನ್ ಬಝಾರ್‌ಗಳು ಇದೆ. ಹಾಗಾಗಿ ಇಲ್ಲೇ ಅತಿಹೆಚ್ಚು ಕಪ್ಪುಹಣವೂ ಇರುವುದು. ಶೇರು ಬಝಾರ್, ಬ್ಯಾಂಕಿಂಗ್, ಬಾಲಿವುಡ್, ಬಟ್ಟೆ ಉದ್ಯಮ, ಕೆಮಿಕಲ್ಸ್, ಸ್ಟೀಲ್... ಇತ್ಯಾದಿ ದೊಡ್ಡ ದೊಡ್ಡ ಬಝಾರ್‌ಗಳು ಇಲ್ಲಿವೆ. ಇಲ್ಲೆಲ್ಲ ಕಪ್ಪು ಹಣ ಓಡಾಡುತ್ತಿದೆ. ಅನೇಕ ದೊಡ್ಡ ಔದ್ಯೋಗಿಕ ಘಟಕಗಳಿವೆ. ಇವರ ಬಳಿ ಕಪ್ಪುಹಣವಿರುವ ವರದಿಗಳೂ ಆಗಾಗ ಕೇಳಿ ಬರುತ್ತದೆ. ಕಳೆದ ಎರಡು ವರ್ಷಗಳಲ್ಲಿ ಸರಕಾರವು 1 ಲಕ್ಷದ 20 ಸಾವಿರ ಕೋಟಿ ರೂಪಾಯಿ ಕಪ್ಪು ಹಣವನ್ನು ವಶಪಡಿಸಿಕೊಂಡಿದೆ. ಇದರಲ್ಲಿ ದೊಡ್ದ ಪಾಲು ಮುಂಬೈಯಿಂದ ವಶಪಡಿಸಲಾಗಿತ್ತು. ಮುಂಬೈ ಮಹಾನಗರ ಪಾಲಿಕೆ ದೇಶದಲ್ಲೇ ಅತೀ ದೊಡ್ಡ ಕಪ್ಪುಹಣ ಮತ್ತು ಭ್ರಷ್ಟಾಚಾರದ ಎಲ್ಲಕ್ಕಿಂತ ದೊಡ್ಡ ಅಡ್ಡೆ ಎಂದು ಅರ್ಥಶಾಸ್ತ್ರಜ್ಞರಿಂದ ಹಿಡಿದು ಅನೇಕ ಸಮೀಕ್ಷೆಗಳು ಈಗಾಗಲೇ ಹೇಳಿರುವ ಸಂಗತಿ. ಇಂತಹ ಮಹಾನಗರ ಪಾಲಿಕೆ ಇರುವುದು ಶಿವಸೇನೆಯ ಕೈಯಲ್ಲಿ. ಮುಂದಿನ 2017ರ ಫೆಬ್ರವರಿಯಲ್ಲಿ ಮುಂಬೈ ಮಹಾನಗರ ಪಾಲಿಕೆಗೆ ಚುನಾವಣೆ ನಡೆಯಲಿದೆ. ಹಾಗಾಗಿ ಅಲ್ಲಿ ಕಪ್ಪುಹಣ ಬಳಕೆಯಾಗುವುದು ಇದೀಗ ತಪ್ಪಿದಂತಾಗಿದೆ. ಈ ನಿಟ್ಟಿನಲ್ಲಿ ಶಿವಸೇನೆಗೆ ದೊಡ್ಡ ಹೊಡೆತ ಸಿಕ್ಕಿದೆ ಎನ್ನುವುದಾದರೆ ಉದ್ಧವ್ ಠಾಕ್ರೆಯವರು ನೋಟು ನಿಷೇಧಕ್ಕೆ ಸಿಡಿಮಿಡಿಗೊಂಡರೆ ಆಶ್ಚರ್ಯವಿಲ್ಲ. ಇತ್ತ ಕಾಂಗ್ರೆಸ್ ನ. 22ರಿಂದ ‘ನೋಟು ನಿಷೇಧದ ಬಗ್ಗೆ ಜನರ ಜೊತೆ ಚರ್ಚೆ’ ಎಂಬ ಆಂದೋಲನಕ್ಕೆ ಇಳಿದಿದೆ.
 * * *
ಆಭರಣ ಅಂಗಡಿಗಳ ವಿರುದ್ಧ ತೆರಿಗೆ ಅಧಿಕಾರಿಗಳ ಕೆಂಗಣ್ಣು
 ಚಿನ್ನದ ಮಾರುಕಟ್ಟೆ ದರಕ್ಕಿಂತ ಹೆಚ್ಚಿಗೆ ಬೆಲೆಯಲ್ಲಿ ನವೆಂಬರ್ 8ರ ರಾತ್ರಿಗೆ (ಪ್ರಧಾನಿಯವರು ಹಳೆ ನೋಟುಗಳ ಮೇಲೆ ನಿಷೇಧ ಹೇರಿದ ನಂತರ) ಆಭರಣ ಅಂಗಡಿಗಳಲ್ಲಿ ನಡೆದ ಖರೀದಿ ವ್ಯವಹಾರವು ಈಗ ಅದರ ಮಾಲಕರಿಗೆ ಪೇಚು ತಂದಿದೆ. ಆದಾಯ ತೆರಿಗೆ ಅಧಿಕಾರಿಗಳು ಮತ್ತು ಭಾರತೀಯ ರಿಸರ್ವ್ ಬ್ಯಾಂಕ್ ಅಧಿಕಾರಿಗಳು, ಉತ್ಪಾದನಾ ಶುಲ್ಕ ವಿಭಾಗದ ಅಧಿಕಾರಿಗಳು ಇಂತಹ ಆಭರಣ ಅಂಗಡಿಗಳ ತನಿಖೆ ಆರಂಭಿಸಿದ್ದು ಮುಂಬೈ ಮತ್ತು ಮಹಾರಾಷ್ಟ್ರದ ಸುಮಾರು 125 ಆಭರಣ ವ್ಯಾಪಾರಿಗಳಿಗೆ ಸಮನ್ಸ್ ಕಳುಹಿಸಿದ್ದಾರೆ.
  ವಿತ್ತ ಮಂತ್ರಾಲಯದ ಅಧೀನದಲ್ಲಿರುವ ಡೈರೆಕ್ಟರೇಟ್ ಜನರಲ್ ಆಫ್ ಸೆಂಟ್ರಲ್ ಎಕ್ಸೈಜ್ ಇಂಟೆಲಿಜೆನ್ಸ್ ಆಭರಣ ಅಂಗಡಿಗಳವರಿಗೆ ನೋಟಿಸ್ ಕಳುಹಿಸಿದ್ದು ನವೆಂಬರ್ 8ರಿಂದ ನಾಲ್ಕು ದಿನಗಳ ಕಾಲ ಎಷ್ಟು ಚಿನ್ನ ಮತ್ತು ಆಭರಣಗಳನ್ನು ಯಾರ್ಯಾರಿಗೆ ನೀವು ಮಾರಿದ್ದೀರಿ? ಹಾಗೂ ನವೆಂಬರ್ 8ರಂದು ನಿಮ್ಮ ಬಳಿ ಇದ್ದ ಚಿನ್ನದ ಸಂಗ್ರಹ ಎಷ್ಟು? ಇವುಗಳ ಮಾಹಿತಿ ಜೊತೆಗೆ ಈಗ ನಿಮ್ಮಲ್ಲಿರುವ ಚಿನ್ನದ ಸಂಗ್ರಹ ಎಷ್ಟಿದೆ? ಇವುಗಳ ಲೆಕ್ಕ ನೀಡುವಂತೆ ಸೂಚನೆ ನೀಡಲಾಗಿದೆ.ಕೆಲವು ಚಿನ್ನದ ಆಭರಣ ಅಂಗಡಿಗಳವರು ನವೆಂಬರ್ 8ರಂದು ಸರಕಾರ 500 ಮತ್ತು ಸಾವಿರದ ನೋಟುಗಳನ್ನು ನಿಷೇಧ ಹೇರಿದ್ದರ ನಂತರದ ಪರಿಸ್ಥಿತಿಯ ಲಾಭವನ್ನು ಎತ್ತಿಕೊಂಡಿದ್ದಾರೆ ಎಂದು ಅಧಿಕಾರಿ ತಿಳಿಸಿದ್ದಾರೆ. ನವೆಂಬರ್ 8 ರಾತ್ರಿಗೆ ಒಂದು ತೊಲೆ ಚಿನ್ನಕ್ಕೆ 50 ಸಾವಿರ ರೂಪಾಯಿ ತನಕವೂ ಆಭರಣಗಳ ಮಾರಾಟ ವ್ಯವಹಾರ ನಡೆದಿರುವುದು ಬಹಿರಂಗಗೊಂಡಿದೆ. ಆದರೆ ಅನೇಕ ಆಭರಣ ವ್ಯಾಪಾರಿಗಳು ಆದಾಯಕರ ಅಧಿಕಾರಿಗಳಿಗೆ ತಿರುಗೇಟು ನೀಡುವುದಕ್ಕೆ ಹಾಗೂ ಉತ್ಪಾದನಾ ಶುಲ್ಕ ಮತ್ತು ಮಾರಾಟ ತೆರಿಗೆ ಅಧಿಕಾರಿಗಳನ್ನು ವಂಚಿಸಲು ನವೆಂಬರ್ 8 ಮತ್ತು 9ರಂದು ಮಾರಾಟವಾದ ಆಭರಣಗಳ ಬಿಲ್‌ನಲ್ಲಿ ಹಳೆಯ ತಾರೀಕು ನೀಡಿರುವುದೂ ಬೆಳಕಿಗೆ ಬಂದಿದೆ. ಆದರೆ ಅಧಿಕಾರಿಗಳು ಜಾಗೃತಗೊಂಡಿದ್ದು ಆಭರಣ ವ್ಯಾಪಾರಿಗಳ ಬ್ಯಾಂಕ್ ಖಾತೆಯಲ್ಲಿ ಯಾವ ದಿನ ಎಷ್ಟು ಹಣ ಹಾಕಿದ್ದಾರೆ? ನವೆಂಬರ್ 8ರ ಮೊದಲು ಮತ್ತು ನಂತರದ ದಿನಗಳ ಜಮಾ ಎಷ್ಟು ಇತ್ಯಾದಿಗಳ ಪರಿಶೀಲನೆಯನ್ನೂ ನಡೆಸುತ್ತಿದ್ದಾರೆ.
 * * *
ವ್ಯಾಪಾರಿಗಳ ಪರದಾಟ
ಐನೂರು ಮತ್ತು ಸಾವಿರದ ಹಳೆ ನೋಟುಗಳ ರದ್ಧತಿಗೆ ಎರಡು ವಾರ ಕಳೆಯಿತು. ಮುಂಬೈ ಮಹಾನಗರದ ಹೆಚ್ಚಿನ ವ್ಯಾಪಾರ ಕೇಂದ್ರಗಳೆಲ್ಲ ಇದೀಗ ಮಂದಗತಿಯಲ್ಲಿ ನಡೆಯುತ್ತಿದೆ. ಎರಡು ಸಾವಿರದ ನೋಟಿಗೆ ಎಲ್ಲಿಯ ತನಕ ಚಿಲ್ಲರೆ ಕೊಡಲು ಸಾಧ್ಯವೋ ಅಷ್ಟರ ತನಕ ವ್ಯಾಪಾರ ಮಾಡುತ್ತಾರೆ. ಮತ್ತೆ ಚಿಲ್ಲರೆ ತಂದವರಿಗೆ ಮಾತ್ರ ಆದ್ಯತೆ. ರೈಲ್ವೆ ಸ್ಟೇಷನ್‌ಗಳಲ್ಲಿ ಮಾಸಿಕ- ತ್ರೈಮಾಸಿಕ ಪಾಸು ಪಡೆಯಲು ಬಂದವರೆಲ್ಲ ಐನೂರು - ಸಾವಿರದ ನೋಟುಗಳನ್ನು ನೀಡುತ್ತಿದ್ದರೆ ಇದೀಗ ನೂರರ ನೋಟು ತಂದವರಿಗೆ ಮಾತ್ರ ಮಾಸಿಕ ಪಾಸು ನೀಡಲಾಗುತ್ತಿದೆ. ಎಲ್ಲರೂ ಐನೂರು - ಸಾವಿರದ ನೋಟುಗಳನ್ನು ತಂದರೆ ನಾವೆಲ್ಲಿಂದ ಚಿಲ್ಲರೆ ನೀಡಬೇಕು ಎನ್ನುತ್ತಾರೆ ರೈಲ್ವೆಯ ಟಿಕೆಟ್ ನೀಡುವ ಸಿಬ್ಬಂದಿ. ಕಳೆದೆರಡು ವಾರಗಳಲ್ಲಿ ಬೀದಿ ಬದಿಯಿಂದ ಹಿಡಿದು ದೊಡ್ಡ ದೊಡ್ಡ ಅಂಗಡಿಗಳ ತನಕ 25 ಪ್ರತಿಶತ ಮಾತ್ರ ವ್ಯಾಪಾರ ನಡೆದಿದೆ. ಕೆಲವು ದೊಡ್ಡ ಅಂಗಡಿಗಳು ಗ್ರಾಹಕರನ್ನು ಉಳಿಸಲು ಡೆಬಿಟ್/ಕ್ರೆಡಿಟ್ ಕಾರ್ಡ್‌ಗಳಿಂದ ತಮ್ಮ ಬಿಸ್‌ನೆಸ್ ನಡೆಸುತ್ತಿದ್ದಾರೆ. ನಗದು ಬಿಸ್‌ನೆಸ್ ಇಲ್ಲದ್ದರಿಂದ ಎಲ್ಲೆಡೆಯೂ ದಂಧೆ ಮಂದಗತಿಯಲ್ಲಿ ಸಾಗುತ್ತಿದೆ. ಚಿಲ್ಲರೆ ಹಣದ ಕೊರತೆಯಲ್ಲಿ ಜನ ವ್ಯರ್ಥ ಖರ್ಚುಗಳನ್ನೆಲ್ಲ ನಿಲ್ಲಿಸಿದ್ದಾರೆ. ಬಿಡುವಿನ ವೇಳೆಯನ್ನು ಬ್ಯಾಂಕ್, ಎಟಿಎಂ ಮುಂದೆ ನಿಲ್ಲುತ್ತಿದ್ದಾರೆ.
ಇನ್ನೊಂದೆಡೆ ವಿದೇಶಿ ಪ್ರವಾಸಿಗರೂ ಭಾರೀ ಪರದಾಟ ನಡೆಸುತ್ತಿದ್ದಾರೆ. ಹೆಚ್ಚಿನವರ ಕೈಯಲ್ಲಿ ಐನೂರು - ಸಾವಿರದ ಹಳೆನೋಟುಗಳಿರುವ ಕಾರಣ ಸುತ್ತಾಡಲು ಹಿಂದಿನಂತೆ ಖುಷಿ ಆಗುತ್ತಿಲ್ಲವಂತೆ. ಮುಂಬೈಯ ಅನೇಕ ಎಟಿಎಂ ಮೆಷಿನ್‌ಗಳು ಬಂದ್ ಇವೆ. ದಾದರ್(ಪ) ರೈಲ್ವೆ ಸ್ಟೇಷನ್‌ನ ಮೂರೂ ಎಟಿಎಂ ಮೆಷಿನ್‌ಗಳು ಬಂದ್ ಇರುವುದು ಪ್ರಯಾಣಿಕರಿಗೆ ಇನ್ನಿಲ್ಲದ ತೊಂದರೆಗಳು. ಅನೇಕ ಎಟಿಎಂ ಮೆಷಿನ್‌ಗಳಲ್ಲಿ ತಮ್ಮ ಸರತಿ ಬರುತ್ತಿದ್ದಂತೆಯೇ ಹಣ ಖಾಲಿಯಾಗಿರುವ ಸಂಕೇತಗಳು ಬರುತ್ತಿರುವುದು ಅನೇಕರ ಅಳಲು. ಬ್ಯಾಂಕ್‌ಗಳಲ್ಲಿ ಹಿರಿಯ ನಾಗರಿಕರಿಗೆ ಪ್ರತ್ಯೇಕ ಸಾಲು ಇರಬೇಕು ಎಂದರೂ ಹೆಚ್ಚಿನ ಕಡೆ ಎಲ್ಲರಿಗೂ ಒಂದೇ ಸಾಲು ಇದೆ. ಇದುವರೆಗೂ ಮುಂಬೈಯಲ್ಲಿ 500ರ ಹೊಸ ನೋಟಿನ ದರ್ಶನವಾಗಿಲ್ಲ ಗ್ರಾಹಕರಿಗೆ! ಅದು ಬರುವ ತನಕ ಸಮಸ್ಯೆ ಬಗೆಹರಿಯದು. ಇವತ್ತು ಬರುತ್ತದೆ ನಾಳೆ ಬರುತ್ತದೆ ಐನೂರರ ಹೊಸ ನೋಟು ಅಂದ್ರೆ ದೊರೆಯುವುದು ಎರಡು ಸಾವಿರದ ನೋಟುಗಳೇ. ಪ್ರತೀ ಬ್ಯಾಂಕ್‌ನಲ್ಲಿ ಗ್ರಾಹಕ ಎಷ್ಟೇ ಮೊತ್ತದ ಹಣ ತರಲಿ, ಒಬ್ಬೊಬ್ಬರಿಗೆ 10 ರಿಂದ 15 ನಿಮಿಷ ತೆಗೆದುಕೊಳ್ಳುತ್ತಾರೆ. ಇದರಿಂದ ದಿನದಲ್ಲಿ ಎಷ್ಟೋ ಜನ ಸಾಲಲ್ಲಿ ನಿಂತು ವಾಪಾಸು ಹೋಗುತ್ತಾರೆ. ಬ್ಯಾಂಕ್‌ನಲ್ಲಿ ಇನ್ನಿತರ ಕಾರ್ಯಗಳಾದ ಎನ್‌ಐಎಫ್‌ಟಿ, ಡ್ರಾಫ್ಟ್, ಚೆಕ್ ಇಶ್ಯೂ, ಪಿಪಿಎಫ್‌ನಲ್ಲಿ ಹಣ ತುಂಬಿಸುವುದು ಇವೆಲ್ಲ ಸದ್ಯ ಬಂದ್ ಇದೆ. ಹೆಚ್ಚಿನ ಬ್ಯಾಂಕ್‌ಗಳಲ್ಲಿ ಕಡಿಮೆ ಸಿಬ್ಬಂದಿ ಇದ್ದಾರೆ. ಈ ದಿನಗಳ ಪರಿಸ್ಥಿತಿ ನೋಡಿದರೆ ಪ್ರತೀ ಬ್ಯಾಂಕ್ ಸಂಜೆ 6 ಗಂಟೆ ತನಕ ಇದ್ದರೂ ಪರಹಾರವಾಗದಷ್ಟು ಸಮಸ್ಯೆ ಇದೆ. ಆದರೂ ಅನೇಕ ಕಡೆ ಬ್ಯಾಂಕ್‌ನವರು ಸಂಜೆ 4ಕ್ಕೆ ಬಾಗಿಲು ಹಾಕುತ್ತಿರುವ ದ್ಯಶ್ಯಗಳನ್ನು ಕಾಣಬಹುದು. ಇನ್ನು ಕೆಲವೆಡೆ ಬಾಗಿಲಲ್ಲೇ ಕ್ಯಾಶ್ ಮುಗಿಯಿತು ಎನ್ನುವ ಬೋರ್ಡ್. ಯಾವ ಬ್ಯಾಂಕಲ್ಲೂ ಆಧಾರ್ - ಪಾನ್‌ಕಾರ್ಡ್ ದಾಖಲೆ ನೀಡಿ ಹಣ ಬದಲಿಸಬಹುದು ಎಂದಿದ್ದರೂ ಮುಂಬೈಯ ಅನೇಕ ಬ್ಯಾಂಕ್‌ಗಳಲ್ಲಿ ‘‘ನಿಮ್ಮ ಖಾತೆ ಇಲ್ಲಿದೆಯೇ? ಇದ್ದರೆ ಮಾತ್ರ. ಇಲ್ಲವಾದರೆ ನಿಮ್ಮ ಬ್ಯಾಂಕ್‌ಗೆ ಹೋಗಿ’’ ಎನ್ನುವ ಉತ್ತರ ಬರುತ್ತದೆ.
 ಈ ನಡುವೆ ದೇವಾಲಯಗಳ ಕಾಣಿಕೆ ಡಬ್ಬಿಗೆ 500, 1000ದ ನೋಟುಗಳು ಭಾರೀ ಸಂಖ್ಯೆಯಲ್ಲಿ ಬೀಳುತ್ತಿವೆ. ಪ್ರಖ್ಯಾತ ಸಿದ್ಧಿ ವಿನಾಯಕ ಮಂದಿರದ ವಾರಾಂತ್ಯದ ಲೆಕ್ಕ ಮಾಡುವಾಗ 500ರ 3340 ನೋಟುಗಳು, 1 ಸಾವಿರದ 1060 ನೋಟುಗಳು ಕಂಡುಬಂತು. ಪ್ರತೀವಾರ 35 ಲಕ್ಷ ರೂ. ಕಾಣಿಕೆ ಬೀಳುತ್ತಿದ್ದರೆ ಕಳೆದ ವಾರ 60 ಲಕ್ಷ ರೂ.ಬಿದ್ದಿತ್ತು.
‘‘ಬಾಪ್ ನ ಬಡಾ ಭೈಯ್ಯ, ಸಬ್ ಸೆ ಬಡಾ ರೂಪೈಯ್ಯ.....’’ ಈ ದಿನಗಳಲ್ಲಿ ಮುಂಬೈಯಲ್ಲಿ ಇದೇ ಮಾತು. ಬೆಳಗ್ಗೆ ಆಗುತ್ತಲೇ ಸಾಲಲ್ಲಿ ನಿಂತುಕೊಳ್ಳುತ್ತಿದ್ದಾರೆ. ಒಂದು ಒಳ್ಳೆಯ ನಿರ್ಧಾರ ಕೂಡಾ ಸರಿಯಾದ ಪೂರ್ವ ತಯಾರಿ ಇಲ್ಲದೆ ಕೈಗೊಂಡರೆ ಎಂತಹ ಅನಾಹುತಗಳಾಗಬಹುದು ಎನ್ನುವುದಕ್ಕೆ ಈ ಘಟನೆಯೇ ಸಾಕು ಎಂದರೆ ಯಾರೂ ಆಕ್ಷೇಪಿಸಲಾರರೇನೋ! * * *
ತರಕಾರಿ ಪೂರೈಕೆ ಇಳಿಕೆ
 ಹಳೆಯ ಐನೂರು ಮತ್ತು ಸಾವಿರದ ನೋಟುಗಳು ಬಂದ್ ಆದ ನಂತರ ಅತಿಹೆಚ್ಚು ನಷ್ಟವಾದವುಗಳಲ್ಲಿ ನವಿ ಮುಂಬೈಯ ರಖಂ ಮಾರುಕಟ್ಟೆ ಅರ್ಥಾತ್ ಎಪಿಎಂಸಿ ಮಾರ್ಕೆಟ್ ಕೂಡಾ ಒಂದು. ಇಲ್ಲಿನ ತರಕಾರಿ ವ್ಯಾಪಾರಿಗಳ ಸ್ಥಿತಿ ಶೋಚನೀಯವಾಗಿದೆ. ಮೊದಲ ಒಂದು ವಾರದಲ್ಲಿ 1.19 ಕೋಟಿ ರೂಪಾಯಿಯ ಮೌಲ್ಯದ ತರಕಾರಿಗಳು ವ್ಯಾಪಾರವಾಗದೆ ಇದ್ದ ಕಾರಣ ಕೊಳೆತು ಹೋಗುವ ದೃಶ್ಯಗಳು ಕಂಡು ಬಂದವು. ಚಿಲ್ಲರೆ ವ್ಯಾಪಾರಿಗಳಿಗೆ ತರಕಾರಿ ಕೊಳ್ಳಲೂ ಹಣ ಇರಲಿಲ್ಲ.
 ನವೆಂಬರ್ 8ರ ರಾತ್ರಿಯಿಂದ ಐನೂರು ಮತ್ತು ಸಾವಿರದ ಹಳೆ ನೋಟುಗಳ ಚಲಾವಣೆ ಬಂದ್ ಆದ ನಂತರ ಅದರ ಪಾರ್ಶ್ವ ಪರಿಣಾಮಕ್ಕೆ ಎಪಿಎಂಸಿ ಮಾರ್ಕೆಟ್ ಕೂಡಾ ಸಿಕ್ಕಿಕೊಂಡಿತು. ಅಂದಿನಿಂದ ಖರೀದಿಗೆ ಬರುವ ವ್ಯಾಪಾರಿಗಳ ಸಂಖ್ಯೆ ತೀವ್ರ ಇಳಿಕೆಯಾಗಿದೆ. ಕಾರಣ ಈ ಸಣ್ಣ ವ್ಯಾಪಾರಿಗಳಿಗೆ ಇನ್ನೂ ಬ್ಯಾಂಕ್‌ನಲ್ಲಿ ಕರೆನ್ಸಿ ಬದಲಾವಣೆ ಆಗಿಲ್ಲ. ನವಿ ಮುಂಬೈ ಎಪಿಎಂಸಿ ಮಾರ್ಕೆಟ್‌ನ ಅಶೋಕ್ ವಾಲುಂಜ್ ಅವರು ತಿಳಿಸಿದಂತೆ, ‘‘ಪ್ರತಿದಿನ ತರಕಾರಿಗಳ 500ರಿಂದ 600 ಟೆಂಪೋ ಈ ಮಾರ್ಕೆಟ್‌ಗೆ ಬರುತ್ತದೆ. ಇವುಗಳಲ್ಲಿ ಸುಮಾರು 1.5 ಕೋಟಿ ರೂಪಾಯಿಯ ತರಕಾರಿಗಳು ಇರುತ್ತವೆ. ಆದರೆ ಈ ದಿನಗಳಲ್ಲಿ ಹಿಂದಿನಂತೆ ಖರೀದಿ ಆಗುತ್ತಿಲ್ಲ. 25 ಪ್ರತಿಶತವಾದರೂ ಮಾರಾಟವಾಗದೆ ಉಳಿಯುತ್ತದೆ. ಪರಿಸ್ಥಿತಿ ಎರಡನೆ ವಾರದಲ್ಲಿ ಸುಧಾರಿಸುತ್ತಿದ್ದರೂ ರಖಂ ವ್ಯಾಪಾರಿಗಳಿಗೆ 3 ಕೋಟಿ 15 ಲಕ್ಷ ರೂಪಾಯಿಗಳಿಗೂ ಹೆಚ್ಚು ನಷ್ಟ ಸಂಭವಿಸಿರುವುದು ನಿಜ’’ ಎನ್ನುತ್ತಾರೆ.
 ಇನ್ನು ಹಾಲು ಪೂರೈಸುವ ಮಹಾನಂದ ಹಾಲಿನ ವಿತರಕರಾದ ವಿಠಲ್ ಶಿಂದೆ ಹೇಳುತ್ತಾರೆ, ‘‘ಸರಕಾರ ಯಾವಾಗ ಹಳೆ ನೋಟುಗಳನ್ನು ನಿಷೇದಿಸಿತ್ತೋ ಅದರ ಮರುದಿನದಿಂದ ಹಾಲು ಪೂರೈಕೆಯಲ್ಲಿ 20 ಪ್ರತಿಶತ ಪೂರೈಕೆ ಇಳಿಕೆಯಾಗಿದೆ. ಜನರಿಗೆ ನೀಡಲು ಚಿಲ್ಲರೆ ಹಣ ಇಲ್ಲವೆನ್ನುತ್ತಿದ್ದಾರೆ. ತರಕಾರಿ-ಹಣ್ಣುಹಂಪಲು ಮಾರುಕಟ್ಟೆಗಳಲ್ಲಿ ದಿನಗೂಲಿ ಕೆಲಸಗಾರರು ಒಪ್ಪೊತ್ತಿನ ಊಟಕ್ಕೂ ಪರದಾಟ ನಡೆಸುವ ಹಾಗಿದೆ.
 ಐನೂರು ಮತ್ತು ಸಾವಿರದ ಹಳೆ ನೋಟುಗಳ ನಿಷೇಧದ ನಂತರ ಮುಂಬೈಯ ಒಂದೂವರೆ ಕೋಟಿ ಜನಸಂಖ್ಯೆಯಲ್ಲಿ 25 ಲಕ್ಷ ಮುಂಬೈಕರ್ ಈ ದಿನಗಳಲ್ಲಿ ಬ್ಯಾಂಕ್‌ನ ಹಳೆನೋಟು ಜಮಾ ಮಾಡಿ ಹೊಸ ನೋಟುಗಳನ್ನು ಪಡೆಯಲು ಸಾಲಲ್ಲಿ ನಿಂತಿದ್ದಾರೆ. ಕಂಪೆನಿಗಳ ಮಾಲಕರು ಮಾತ್ರ ತಮ್ಮ ಕಾರ್ಮಿಕರನ್ನು ಬ್ಯಾಂಕ್ ಮುಂದೆ ನಿಲ್ಲಿಸುತ್ತಿದ್ದಾರೆ.</p><h3>Varthabarati</h3><h2 id="ch38">ಎಸ್ಪಿ-ಕಾಂಗ್ರೆಸ್ ಮೈತ್ರಿಗೆ ಕಿಶೋರ್ ರಣತಂತ್ರ</h2><h3></h3><p>
ಕೆಲವು ಮೂಲಗಳ ಪ್ರಕಾರ, ಪಂಜಾಬ್ ಹಾಗೂ ಉತ್ತರಪ್ರದೇಶದಲ್ಲಿ ಕಾಂಗ್ರೆಸ್‌ನ ಚುನಾವಣಾ ರಣತಂತ್ರ ರೂಪಕರಾದ ಪ್ರಶಾಂತ್ ಕಿಶೋರ್‌ಗೆ ಉತ್ತರಪ್ರದೇಶದಲ್ಲಿ ಪಕ್ಷದ ಗೆಲುವಿನ ಬಗ್ಗೆ ಯಾವುದೇ ಭರವಸೆಯಿಲ್ಲವಂತೆ. ಆದರೆ ಇದನ್ನೊಂದು ಸವಾಲಾಗಿ ಪರಿಗಣಿಸಿರುವ ಕಿಶೋರ್, ಚುನಾವಣೆಯಲ್ಲಿ ಕಾಂಗ್ರೆಸ್ ಪಕ್ಷವು ನಾಮಾವಶೇಷಗೊಳ್ಳುವ ಬದಲು ಕನಿಷ್ಠ ನಾಲ್ಕನೆ ಸ್ಥಾನವನ್ನಾದರೂ ತಲುಪುವಂತೆ ಮಾಡಲು ಹೊಸ ಮೈತ್ರಿಕೂಟಗಳ ಸಾಧ್ಯತೆಯ ಹುಡುಕಾಟದಲ್ಲಿದ್ದಾರೆ. ಕಿಶೋರ್ ಇತ್ತೀಚೆಗೆ ಸಮಾಜವಾದಿ ಪಕ್ಷದ ಕೆಲವು ನಾಯಕರ ಜೊತೆ ನಡೆಸಿದ ಮಾತುಕತೆಯನ್ನು ಅವರ ವೈಯಕ್ತಿಕ ವಿಷಯವಾಗಿದ್ದು, ತನಗೆ ಸಂಬಂಧಿಸಿದ್ದಲ್ಲವೆಂದು ಕಾಂಗ್ರೆಸ್ ತಳ್ಳಿಹಾಕಿತ್ತು. ಆದರೆ ಹಾಗೆಂದು ಅದನ್ನು ನಿರ್ಲಕ್ಷಿಸುವಂತಿಲ್ಲ. ಸಮಾಜವಾದಿ ಪಕ್ಷದ ಜೊತೆ ಮೈತ್ರಿ ಬೆಳೆಸಿದಲ್ಲಿ ಕಾಂಗ್ರೆಸ್ ಚುನಾವಣೆಯಲ್ಲಿ ಉತ್ತಮ ಸಾಧನೆ ತೋರಬಹುದೆಂದು ಕಿಶೋರ್ ಭಾವಿಸಿದ್ದಾರೆ. ಹೀಗಾಗಿ ಅವರು ಎಸ್ಪಿ ನಾಯಕರನ್ನು ಭೇಟಿಯಾಗಿ, ಮಾತುಕತೆ ನಡೆಸಿದ್ದಾರೆ. ಆದರೆ ಸಮಾಜವಾದಿ ಪಕ್ಷವು ಇದರಿಂದ ಹುರುಪುಗೊಂಡಿರುವಂತೆ ಕಾಣುತ್ತಿಲ್ಲ. ಇದಕ್ಕಿಂತಲೂ ಮಿಗಿಲಾಗಿ ಎಸ್ಪಿಯು ಪಕ್ಷದೊಳಗಿನ ಅಂತಃಕಲಹದಿಂದ ತತ್ತರಿಸಿದೆ. ಆದರೆ ಕಿಶೋರ್‌ಗೆ ಪಂಜಾಬ್‌ನಲ್ಲಿ ತನ್ನ ಪಕ್ಷವು ಗೆಲ್ಲುವ ಬಗ್ಗೆ ಖಚಿತ ಭರವಸೆಯಿದೆ. ಒಟ್ಟಿನಲ್ಲಿ ಪಂಜಾಬ್ ವಿಧಾನಸಭಾ ಚುನಾವಣೆಯು ಕಾಂಗ್ರೆಸ್‌ಗೆ ನಿರಾಶೆಯ ಕಾರ್ಮೋಡದ ನಡುವೆ ಬೆಳ್ಳಿಗೆರೆಯಾಗಿ ಕಾಣುತ್ತಿದೆ.
ಬಡಪಾಯಿ ಶೀಲಾ...
  ಉತ್ತರಪ್ರದೇಶ ವಿಧಾನಸಭಾ ಚುನಾವಣೆಯಲ್ಲಿ ಕಾಂಗ್ರೆಸ್ ಪಕ್ಷದ ಮುಖ್ಯಮಂತ್ರಿ ಅಭ್ಯರ್ಥಿಯಾಗಿರುವ ಶೀಲಾ ದೀಕ್ಷಿತ್‌ರನ್ನು ಪ್ರಶಾಂತ್ ಕಿಶೋರ್ ನಡುದಾರಿಯಲ್ಲೇ ಕೈಬಿಟ್ಟಿದ್ದಾರೆಯೇ?. ಮುಖ್ಯಮಂತ್ರಿ ಅಭ್ಯರ್ಥಿಯಾಗಲು ಶೀಲಾಗೆ ಅಳುಕುತ್ತಿದ್ದರೂ, ಪಕ್ಷದ ಬಲವಂತಕ್ಕಾಗಿ ಅದನ್ನವರು ಒಪ್ಪಿಕೊಳ್ಳಬೇಕಾಯಿತು. ಆದರೆ ಆನಂತರ ನಡೆದ ಬೆಳವಣಿಗೆಗಳು ತನ್ನ ಹಾಗೂ ಪಕ್ಷದ ಗೆಲುವಿನ ಅವಕಾಶಗಳ ಬಗ್ಗೆ ಅವರ ವಿಶ್ವಾಸವನ್ನು ಬಲಪಡಿಸುವ ಬದಲು ಕುಂದುವಂತೆ ಮಾಡಿತು. ಅವರ ಸಭೆಗಳಿಗೆ ಕಡಿಮೆ ಸಂಖ್ಯೆಯ ಜನರು ಭಾಗವಹಿಸಿದ್ದರು. ಅವರಿಗೆ ಅತೀ ಕಡಿಮೆ ಬೆಂಬಲ ಕಂಡುಬರುತ್ತಿದೆ. ಸ್ಥಳೀಯ ಮಾಧ್ಯಮಗಳೂ ಅವರ ಸುದ್ದಿಗಳಿಗೆ ಹೆಚ್ಚಿನ ಕವರೇಜ್ ನೀಡುತ್ತಿಲ್ಲ. ಇವೆಲ್ಲವುಗಳಿಂದಾಗಿ ಸಹಜವಾಗಿಯೇ ಅವರು ಕಳೆದ ಸೆಪ್ಟಂಬರ್‌ನಿಂದೀಚೆಗೆ ರಾಜ್ಯಕ್ಕೆ ಕಾಲಿಡಲು ಹಿಂದೇಟುಹಾಕುತ್ತಿದ್ದಾರೆ. ಚುನಾವಣೆಯಲ್ಲಿ ತನ್ನ ಸ್ಥಾನಮಾನಕ್ಕೆ ಸಂಬಂಧಿಸಿದಂತೆ ಶೀಲಾ, ಸೋನಿಯಾ ಬಳಿ ತನ್ನ ಸಂದೇಹಗಳನ್ನು ವ್ಯಕ್ತಪಡಿಸಿದ್ದಾರಂತೆ. ಅದಕ್ಕೆ ಸೋನಿಯಾ ತುಸು ತಾಳ್ಮೆಯಿಂದಿರುವಂತೆ ಸೂಚಿಸಿದ್ದಾರೆ. ಆದರೆ ತನ್ನ ಬೆಂಬಲಿಗರು ಕೇಳುತ್ತಿರುವ ಪ್ರಶ್ನೆಗಳಿಗೆ ಹೇಗೆ ವೌನ ವಹಿಸಲು ಶೀಲಾರಿಗೆ ಸಾಧ್ಯ?. ಎಂದಿನಂತೆ, ಅವರಿಗೆ ಕಾಂಗ್ರೆಸ್ ಹೈಕಮಾಂಡ್‌ನಿಂದ ಉತ್ತರ ದೊರೆಯುತ್ತಿಲ್ಲ.
ಕರೆನ್ಸಿ ಅಮಾನ್ಯತೆಗೆ ಉ.ಪ್ರ. ಚುನಾವಣೆ ನಂಟು?
  ನರೇಂದ್ರ ಮೋದಿ ಸರಕಾರ ನಡೆಸಿದ ಮೊದಲ ಸರ್ಜಿಕಲ್ ದಾಳಿಯು ಗಡಿಪ್ರದೇಶದ ಗ್ರಾಮಗಳನ್ನು ಖಾಲಿಗೊಳಿಸಿತು. ಈಗ ನಡೆಸಿರುವ ಎರಡನೆ ದಾಳಿಯು ಮಾರುಕಟ್ಟೆಗಳನ್ನು ಭಣಗುಟ್ಟುವಂತೆ ಮಾಡಿದೆೆ. ಹೆಚ್ಚಿನ ಮುಖಬೆಲೆಯ ನೋಟುಗಳನ್ನು ಅಮಾನ್ಯಗೊಳಿಸುವ ಪ್ರಧಾನಿಯ ಈ ದಿಟ್ಟನಿರ್ಧಾರವನ್ನು ಜನರು ಒಲ್ಲದ ಮನಸ್ಸಿನಿಂದಲೇ ಗೌರವಿಸುತ್ತಿದ್ದಾರೆ. ಆದರೆ ಯೋಜನೆಯ ಕಳಪೆ ಅನುಷ್ಠಾನದಿಂದಾಗಿ ಆಡಳಿತಾರೂಢ ಸರಕಾರಕ್ಕೆ, ಅದರಿಂದ ದೊರೆಯಬಹುದಾಗಿದ್ದ ಪ್ರಯೋಜನ ಕೈತಪ್ಪಿಹೋಗಿರುವಂತೆ ಕಾಣುತ್ತಿದೆ. ಮೋದಿ ಬೆಂಬಲಿಗರಿರಲಿ ಅಥವಾ ಅಲ್ಲದೆ ಇರಲಿ ಪ್ರತಿಯೊಬ್ಬರು ಮೋದಿ ಯಾಕೆ ಹೀಗೆ ಮಾಡಿದರು ಎಂಬ ಬಗ್ಗೆ ತಮ್ಮದೇ ಆದ ಸಿದ್ಧಾಂತಗಳನ್ನು ಮುಂದಿಡುತ್ತಿದ್ದಾರೆ. ಆ ಪೈಕಿ ಉತ್ತರಪ್ರದೇಶ ವಿಧಾನಸಭಾ ಚುನಾವಣಾ ಸಿದ್ಧಾಂತವು ಹೆಚ್ಚು ಜನಪ್ರಿಯವಾಗಿದೆ. ಪ್ರಧಾನಿಯ ನಡೆಗಳನ್ನು ಅರಿತುಕೊಳ್ಳಲು ಸಾಧ್ಯವಾಗದ ಕೆಲವು ಬಿಜೆಪಿ ನಾಯಕರು ಕೂಡಾ ಅದೇ ವಾದವನ್ನು ಮುಂದಿಡುತ್ತಿದ್ದಾರೆ. ಮೊದಲ ಸರ್ಜಿಕಲ್ ದಾಳಿಯ ಹಾಗೆಯೇ, ಎರಡನೆಯ ದಾಳಿ (ನಗದು ಅಮಾನ್ಯತೆ)ಗೂ ಕೂಡಾ ಉತ್ತರಪ್ರದೇಶದ ಚುನಾವಣೆಯೇ ಕಾರಣವೆಂದು ನಂಬಲಾಗುತ್ತಿದೆ. ಅಮಿತ್‌ಶಾ ಅವರ ಪರಿವರ್ತನ್ ಯಾತ್ರೆಗೆ ದೊರೆತ ನೀರಸ ಪ್ರತಿಕ್ರಿಯೆಯು ಉತ್ತರಪ್ರದೇಶದಲ್ಲಿ ತನ್ನ ನಿರ್ಣಾಯಕ ವೋಟ್‌ಬ್ಯಾಂಕ್‌ಗಳು ಮಾಯಾವತಿಯ ಕಡೆಗೆ ವಾಲುತ್ತಿರುವುದನ್ನು ಬಿಜೆಪಿಗೆ ನಿಚ್ಚಳವಾಗಿ ತೋರಿಸಿಕೊಟ್ಟಿತು. ಇಂತಹ ಸನ್ನಿವೇಶದಲ್ಲಿ ಅಭ್ಯರ್ಥಿಗಳ ಟಿಕೆಟ್ ಮಾರಾಟಕ್ಕೆ ಹಾಗೂ ಪಕ್ಷಗಳ ನಿಧಿ ದೇಣಿಗೆಗೆ ಕಡಿವಾಣ ಹಾಕುವ ಮೂಲಕ ಬಿಜೆಪಿ ವಿರೋಧಿಗಳನ್ನು ಕಂಗಾಲು ಮಾಡಲು ಮೋದಿಗೆ ಇದಕ್ಕಿಂತ ಒಳ್ಳೆಯ ಮಾರ್ಗ ಬೇರೇನಿದೆ?. ಆದರೆ ಇದರಿಂದ ಪಕ್ಷಕ್ಕೆ ಚುನಾವಣೆಯಲ್ಲಿ ಭರ್ಜರಿ ಲಾಭವಾಗುವುದೇ ಎಂಬ ಪ್ರಶ್ನೆಯನ್ನು ಈಗ ಪ್ರತಿಯೊಬ್ಬರೂ ಕೇಳುತ್ತಿದ್ದಾರೆ. ವರದಿಗಳ ಪ್ರಕಾರ ಜನ ಸಂಕಷ್ಟಕ್ಕೆ ಸಿಲುಕಿರುವುದು ನಿಜ. ಆದರೆ, ನಗದು ಅಮಾನ್ಯತೆಯು ಕೆಟ್ಟ ನಿರ್ಧಾರವಲ್ಲವೆಂದು ಬಡವರು ಕೂಡಾ ಹೇಳುತ್ತಿದ್ದಾರೆ. ಒಟ್ಟಾರೆ ಬಿಜೆಪಿಯ ಈ ತಂತ್ರಗಾರಿಕೆ ಫಲಿಸುವುದೇ ಎಂಬುದನ್ನು ಕಾದುನೋಡಬೇಕಿದೆ.
ಕರೆನ್ಸಿ ಅಮಾನ್ಯತೆ ಗೊಂದಲ: ಯಾರ ತಲೆದಂಡ?
 ನಗದು ಅಮಾನ್ಯತೆ ಅಭಿಯಾನವು ಯೋಜನೆಯಂತೆ ನಡೆಯದೆ ಇರುವುದಕ್ಕಾಗಿ ಯಾರು ತಲೆದಂಡ ನೀಡಬೇಕಾಗುತ್ತದೆಯೆಂಬ ಬಗ್ಗೆ ದಿಲ್ಲಿಯ ಅಧಿಕಾರದ ಕಾರಿಡಾರ್‌ಗಳಲ್ಲಿ ಗಾಳಿಸುದ್ದಿಗಳು ಹರಿದಾಡುತ್ತಿವೆ. ನಗದು ಅಮಾನ್ಯತೆಯ ಕಾರ್ಯಾಚರಣೆಯಲ್ಲಿ ವಿತ್ತ ಸಚಿವ ಅರುಣ್ ಜೇಟ್ಲಿ ಮೊದಲ ಎರಡು ದಿನ ಪತ್ರಿಕಾಗೋಷ್ಠಿಗಳಲ್ಲಿ ಮಾತನಾಡಿದ್ದನ್ನು ಬಿಟ್ಟರೆ, ಆ ಬಳಿಕ ಸದ್ದಿಲ್ಲದೆ ಹಿಂದೆ ಸರಿದಿದ್ದಾರೆ. ಆ ಮೂಲಕ ಪತ್ರಕರ್ತರ ಪ್ರಶ್ನೆಗಳ ಸುರಿಮಳೆಯಿಂದ ಪಾರಾಗುತ್ತಿದ್ದಾರೆ. ಕೇಂದ್ರ ಸರಕಾರದ ಕಂದಾಯ ಇಲಾಖೆಯ ಕಾರ್ಯದರ್ಶಿ ಶಕ್ತಿಕಾಂತ್‌ದಾಸ್ ಮಾಧ್ಯಮಗಳ ಪ್ರಶ್ನೆಗಳಿಗೆ ಉತ್ತರಿಸಬೇಕಾಗಿದೆ. ನೂತನ ಆರ್‌ಬಿಐ ಗವರ್ನರ್ ಊರ್ಜಿತ್ ಪಟೇಲ್ ಕೂಡಾ ನಗದು ಅಮಾನ್ಯತೆಯ ಬಗ್ಗೆ ಹೆಚ್ಚೇನೂ ಮಾತನಾಡುತ್ತಿಲ್ಲ. ಇದೇ ರೀತಿಯ ಅವ್ಯವಸ್ಥೆ ಮುಂದುವರಿದಲ್ಲಿ ಯಾರು ತಲೆದಂಡ ನೀಡಬೇಕಾಗುವುದೆಂಬ ಪ್ರಶ್ನೆ ಈಗ ಎಲ್ಲರ ಬಾಯಿಂದಲೂ ಕೇಳಿಬರುತ್ತಿದೆ. ನಗದು ಅಮಾನ್ಯತೆ ಜಾರಿಗೊಂಡ ಬಳಿಕ ವೌನಕ್ಕೆ ಶರಣಾಗಿರುವ ಪಕ್ಷದ ಹಲವಾರು ಸಚಿವರನ್ನು ಕೂಡಾ ತಾವು ಯಾಕೆ ಈ ಕ್ರಮಕ್ಕೆ ತಮ್ಮ ಸಂಪೂರ್ಣ ಬೆಂಬಲವನ್ನು ಯಾಕೆ ವ್ಯಕ್ತಪಡಿಸಿಲ್ಲವೆಂದು ಪಕ್ಷದ ನಾಯಕತ್ವ ಕೇಳುವ ಸಾಧ್ಯತೆಯೂ ಇದೆ.
 ರಾಜತಾಂತ್ರಿಕತೆಯೇ ಅಥವಾ ಜೂಜಾಟವೇ?
ಪ್ರಧಾನಿ ನರೇಂದ್ರ ಮೋದಿ ಹಾಗೂ ಅಮೆರಿಕದ ನಿಯೋಜಿತ ಅಧ್ಯಕ್ಷ ಡೊನಾಲ್ಡ್ ಟ್ರಂಪ್ ನಡುವೆ ಶೀಘ್ರದಲ್ಲೇ ಮಾತುಕತೆ ಏರ್ಪಾಡಾಗುವಂತೆ ಮಾಡಲು ಭಾರತದ ವಿದೇಶಾಂಗ ಕಾರ್ಯದರ್ಶಿಯವರನ್ನು ಸದ್ದಿಲ್ಲದೆ ಅಮೆರಿಕಕ್ಕೆ ಕಳುಹಿಸಿಕೊಡಲಾಗಿದೆ. ಟ್ರಂಪ್ ಅಚ್ಚರಿಯ ಗೆಲುವು ಸಾಧಿಸಿದ ಕೆಲವೇ ದಿನಗಳ ಬಳಿಕ ವಿದೇಶಾಂಗ ಕಾರ್ಯದರ್ಶಿ ಅಮೆರಿಕಕ್ಕೆ ಪ್ರಯಾಣಿಸಿದ್ದಾರೆ. ಆದರೆ ಜೈಶಂಕರ್ ಟ್ರಂಪ್ ಅವರ ಸರಕಾರ ರಚನೆ ತಂಡದ ಸದಸ್ಯರನ್ನು ಭೇಟಿಯಾಗಲು ಶಕ್ತರಾಗುವರೇ ಎಂಬ ಪ್ರಶ್ನೆ ಈಗ ಎಲ್ಲರ ಬಾಯಲ್ಲೂ ನಲಿದಾಡುತ್ತಿದೆ. ಟ್ರಂಪ್‌ರ ತಂಡವು ಸಂಪುಟ ರಚನೆಯಲ್ಲಿ ಬ್ಯುಸಿಯಾಗಿರುವಾಗ ಅವರಲ್ಲಿ ಯಾರಾದರೂ ಜೈಶಂಕರ್‌ಗೆ ಭರವಸೆ ನೀಡುವ ಪರಿಸ್ಥಿತಿಯಲ್ಲಿದ್ದಾರೆಯೇ?. ಆದರೆ ಜೈಶಂಕರ್ ಅಮೆರಿಕದ ಮಾಜಿ ರಾಯಭಾರಿಯಾಗಿರುವುದರಿಂದ ಟ್ರಂಪ್‌ರನ್ನು ಭೇಟಿಯಾಗಲು ಅವರು ತನಗಿರುವ ಕೆಲವು ಸಂಪರ್ಕಗಳನ್ನು ಬಳಸಿಕೊಳ್ಳಬಹುದಾಗಿದೆಯೆಂದು ಮೋದಿ ಭಾವಿಸಿದಂತಿದೆ. ಟ್ರಂಪ್ ಭಾರತದ ಬಗ್ಗೆ ಸದಾಭಿಪ್ರಾಯ ಹೊಂದಿರುವುದಾಗಿ ದಿಲ್ಲಿ ರಾಜತಾಂತ್ರಿಕ ಸಮುದಾಯಕ್ಕೆ ಮನವರಿಕೆಯಾಗಿದೆ. ಹೀಗಾಗಿ ಸರಕಾರ ತುರ್ತಾಗಿ ಈ ಪ್ರಯತ್ನಕ್ಕೆ ಕೈಹಾಕಿದೆ. ಆದರೆ ಜೈಶಂಕರ್ ಭೇಟಿಯು ಈ ನಿಟ್ಟಿನಲ್ಲಿ ಯಾವುದೇ ಪ್ರಗತಿ ಸಾಧಿಸಿದಂತೆ ಕಾಣುತ್ತಿಲ್ಲ.</p><h3>Varthabarati</h3><h2 id="ch39">-- ಮಳೆಯ ಮುಂಚಿನ ಗುಡುಗು--</h2><h3></h3><p>
ಧಾರಾವಾಹಿ-45
‘‘ಮದುವೆ ಏನಾಯಿತು?’’
 ಅಜ್ಜಿಯ ಅನಿರೀಕ್ಷಿತ ಪ್ರಶ್ನೆಯಿಂದ ಅವನಿಗೆ ನಾಲಗೆ ಹೊರಳಲಿಲ್ಲ. ಅವನು ಅಮ್ಮನ ಮುಖ ನೋಡಿದ. ಅವಳು ಹೇಳು ಎಂಬಂತೆ ಸನ್ನೆ ಮಾಡಿದಳು.
 ‘‘ನಾನು ಹೇಳಿದ್ದು ಕೇಳಿಸಿತಾ. ಮದುವೆ ಏನಾಯಿತು?’’
 ‘‘ಅಜ್ಜಿ... ಅದು... ನಾನು ಅಲ್ಲಿಗೆ ಹೋಗಿದ್ದೆ.’’
 ‘‘ಎಲ್ಲಿಗೆ?’’
 ‘‘ತಾಹಿರಾಳ ಮನೆಗೆ.’’
 ‘‘ಯಾಕೆ?’’
 ‘‘ಮದುವೆ ವಿಷಯ ಮಾತಾಡಲಿಕ್ಕೆ.’’
 ‘‘ಯಾರ ಹತ್ತಿರ ಮಾತಾಡ್ಲಿಕ್ಕೆ’’
 ‘‘ತಾಹಿರಾಳ ತಾಯಿಯ ಹತ್ತಿರ.’’
 ‘‘ಅವಳು ಇದ್ದಾಳಾ, ಅವಳು ಸತ್ತು ಹೋಗಿದ್ದಾಳಲ್ಲ.’’
 ನಾಸರ್ ಮಾತನಾಡಲಿಲ್ಲ.
 ‘‘ಸತ್ತು ಹೋದವರ ಜೊತೆ ಮಾತನಾಡಲಿಕ್ಕೆ ಆಗ್ತದಾ?’’
 ‘‘ಯಾಕಜ್ಜಿ ಹಾಗೆಲ್ಲ ಮಾತಾಡ್ತೀರಿ.’’ ಐಸು ಅಜ್ಜಿಯ ೆನ್ನ ಮೇಲೆ ಕೈಯಿಟ್ಟು ಕೇಳಿದಳು.
 ‘‘ಹೇಗೆ... ಹೇಗೆ ಮಾತನಾಡಿದೆ ನಾನು. ಅವಳು ಜೀವಂತ ಇದ್ದಿದ್ದರೆ ಇಷ್ಟು ವರ್ಷಗಳಲ್ಲಿ ಒಮ್ಮೆಯಾದರೂ ಈ ತಾಯಿಯನ್ನು ನೋಡಲು ಬರುತ್ತಿರಲಿಲ್ಲವಾ? ನಿನ್ನ ಅಜ್ಜ ತೀರಿಕೊಂಡಾಗಲಾದರೂ ಬರುತ್ತಿರಲಿಲ್ಲವಾ? ನಮ್ಮ ಪಾಲಿಗೆ ಅವಳೆಂದೋ ಸತ್ತು ಹೋದಳು.’’
 ‘‘ಅಜ್ಜಿ, ಬರುವ ತಿಂಗಳಲ್ಲ ಮುಂದಿನ ತಿಂಗಳು ಮದುವೆ ಇಟ್ಟುಕೊಳ್ಳಬೇಕಂತೆ. ತಾಹಿರಾ, ಅವಳ ತಂದೆ- ತಾಯಿ ಮದುವೆಯ ಮೊದಲ ದಿನ ಇಲ್ಲಿಗೆ ಬರ್ತಾರಂತೆ. ಮದುವೆ ಕಳೆದು ಮರುದಿನ ಹೋಗ್ತಾರಂತೆ.’’ ಐಸು ಹೇಳಿದಳು.
 ಅವಳೇಕೆ ಬರುವುದು ಇಲ್ಲಿಗೆ. ಅವಳು ಬರುವುದು ೇಡ. ಅವಳಿಲ್ಲದೆ ಮದುವೆಯಾಗುವುದಿಲ್ಲವಾ. ತಂದೆ-ತಾಯಿ ಇಲ್ಲದೆ ಅವಳು ಮದುವೆಯಾಗಲಿಲ್ಲವಾ. ನೀನು ಹೋಗಿ ತಾಹಿರಾಳನ್ನು ಕರೆದುಕೊಂಡು ಬಾ. ನಾನು ನಿನಗೆ ಮದುವೆ ಮಾಡಿಸುತ್ತೇನೆ. ತಂದೆ-ತಾಯಿ ಇಲ್ಲದೆ ನಾನೂ ಮದುವೆ ಮಾಡಿ ತೋರಿಸುತ್ತೇನೆ. ನೀನು ಮೊದಲು ತಾಹಿರಾಳನ್ನು ಬರಲಿಕ್ಕೆ ಹೇಳು.’’ ಅಜ್ಜಿಯ ಾತಿನಲ್ಲಿ ದ್ವೇಷ ಹೆಡೆಯಾಡುತ್ತಿತ್ತು.
 ‘‘ಅವಳು ಹಾಗೆ ಮಾಡಿದಳೂಂತ ನಾವು ಹಾಗೆ ಮಾಡುವುದು ಬೇಡ ಅಜ್ಜಿ. ಅವಳಾಗಿ ಬರ್ತೇನೇಂತ ಹೇಳಿದ್ದಲ್ಲವಾ, ನಾವು ಕರೆದದ್ದಲ್ಲವಲ್ಲಾ. ಎಲ್ಲ ಒಟ್ಟು ಸೇರಿ ಮದುವೆಯನ್ನು ಚಂದದಲ್ಲಿ ಮಾಡೋಣ ಅಜ್ಜಿ.’’
 ಅಜ್ಜಿ ಒಮ್ಮೆಲೆ ತಿರುಗಿ ಐಸುಳ ಮುಖವನ್ನೇ ನೋಡಿ ದರು. ಅವರು ಕೋಪದಿಂದ ಬುಸುಗುಟ್ಟುತ್ತಿದ್ದರು.
 ‘‘ನೀನೂ ಅವಳೊಟ್ಟಿಗೆ ಸೇರಿದಿಯಾ. ಎಲ್ಲ ಮರೆತು ಹೋಯಿತಾ ನಿನಗೆ. ಯಾರು ಮರೆತರೂ ನಾನು ಮರೆಯೋದಿಲ್ಲ. ಮರೆಯಲಿಕ್ಕೆ ನನ್ನಿಂದ ಸಾಧ್ಯವಿಲ್ಲ. ಸಾಯುವವರೆಗೂ ನಾನವಳ ಮುಖ ನೋಡುವುದಿಲ್ಲ’’ ಅಜ್ಜಿಯ ಇಡೀ ದೇಹ ನಡುಗುತ್ತಿತ್ತು.
 ‘‘ಆಯಿತು ಅಜ್ಜಿ. ನೀವು ಕೋಪ ಮಾಡಿಕೊಳ್ಳಬೇಡಿ. ನಿಮಗೆ ಇಷ್ಟ ಇಲ್ಲದ್ದನ್ನು ನಾವು ಯಾವತ್ತೂ ಮಾಡುವುದಿಲ್ಲ. ಅವರನ್ನು ಬರುವುದು ಬೇಡಾಂತ ಹೇಳಿದರೆ ಆಯಿತು ಅಷ್ಟೇ ಅಲ್ಲವಾ. ನೀವು ಹಳೆಯದ್ದನ್ನೆಲ್ಲ ನೆನಪಿಸಿಕೊಳ್ಳಬೇಡಿ. ಅಜ್ಜಿ ನೀವು ಸ್ವಲ್ಪಹೊತ್ತು ಮಲಗಿ.’’ ನಾಸರ್ ಅಜ್ಜಿಯನ್ನು ಸಮಾಧಾನ ಪಡಿಸುತ್ತಾ ಅವರನ್ನು ಮಲಗಿಸಲು ಯತ್ನಿಸಿದ.
 ‘‘ನನ್ನನ್ನು ಮುಟ್ಟಬೇಡಿ... ಯಾರು ಮುಟ್ಟಬಾರದು... ನೀವು ಹೊರಗೆ ಹೋಗಿ... ನನಗೆ ಒಂಟಿಯಾಗಿರಬೇಕು. ಮೊದಲು ಇಲ್ಲಿಂದ ಹೋಗಿ...’’ ಅಜ್ಜಿ ಕೂಗಾಡತೊಡಗಿದರು.
 ತಾಯಿ - ಮಗ ಎದ್ದು ನಿಂತರು. ಅಜ್ಜಿ ಇಷ್ಟೊಂದು ಕೋಪದಿಂದ ಮಾತನಾಡಿದ್ದನ್ನು ಅವರು ಹಿಂದೆಂದೂ ಕಂಡಿರಲಿಲ್ಲ. ಅಜ್ಜಿ ಎರಡು ಕೈಗಳನ್ನೂ ಹಾಸಿಗೆ ಕೊಟ್ಟು ಗಟ್ಟಿಯಾಗಿ ಹಿಡಿದುಕೊಂಡು ಬಗ್ಗಿ ಕುಳಿತು ಏದುಸಿರು ಬಿಡುತ್ತಿದ್ದರು.
 ಐಸು- ನಾಸರ್ ಹಾಗೆಯೇ ಮೌನವಾಗಿ ಸ್ವಲ್ಪಹೊತ್ತು ನಿಂತರು. ಅವರಿಗೆ ಅಜ್ಜಿ ಒಬ್ಬರನ್ನು ಬಿಟ್ಟು ಹೋಗಲು ಧೈರ್ಯ ಸಾಲಲಿಲ್ಲ. ಹೋಗದಿದ್ದರೆ ಅಜ್ಜಿ ಮತ್ತೂ ಕೋಪಗೊಳ್ಳಬಹುದೆಂದು ಭಯವಾಯಿತು. ಅವರು ತಿರುಗಿ ತಿರುಗಿ ನೋಡುತ್ತಾ ಹೆಜೆ್ಜ ಬದಲಿಸುತ್ತಾ ಬಾಗಿಲ ಬಳಿ ಬಂದಿದ್ದರು.
 ‘‘ಇಲ್ಲಿ ಬಾ...’’ ಅಜ್ಜಿ ಕರೆದರು.
 ಯಾರನ್ನು ಕರೆದಿರಬಹುದೂಂತ ಇಬ್ಬರೂ ಅಲ್ಲೇ ನಿಂತು ಮುಖ ಮುಖ ನೋಡಿಕೊಂಡರು.
 ‘‘ಕರೆದದ್ದು ಕೇಳಿಸಲಿಲ್ಲವಾ... ಇಲ್ಲಿ ಬಾ...’’
 ಇಬ್ಬರೂ ಹತ್ತಿರ ಬಂದರು.
 ‘‘ಕುಳಿತುಕೋ.’’
 ನಾಸರ್ ಅವರ ಪಕ್ಕ ಕುಳಿತ. ಇನ್ನೊಂದು ಪಕ್ಕ ಐಸು ಕುಳಿತಳು.
 ಅಜ್ಜಿ ಮಾತನಾಡಲಿಲ್ಲ.
 ಅವರು ಮಂಚಕ್ಕೆ ಕೈಕೊಟ್ಟು ಹಾಸಿಗೆಯನ್ನು ಮುಷ್ಟಿಯಲ್ಲಿ ಬಿಗಿಯಾಗಿ ಹಿಡಿದುಕೊಂಡು ಬಗ್ಗಿ ಕುಳಿತಿದ್ದರು.
ಅಜ್ಜಿಯ ಒಳಗೆ ಏನೋ ಆಗುತ್ತಿದೆ. ಅವರಿಗೆ ಏನೋ ಹೇಳಲಿಕ್ಕಿದೆ ಎಂದರಿತ ಇಬ್ಬರೂ ಅವರ ಮಾತಿಗಾಗಿ ಕಾಯುತ್ತಾ ಕುಳಿತರು. ಸ್ವಲ್ಪ ಸಮಯ ಮೌನವಾಗಿಯೇ ಕಳೆಯಿತು. ‘‘ಅವಳು ಹೇಗಿದ್ದಾಳೆ?’’ ಅಜ್ಜಿ ಬಗ್ಗಿ ಕುಳಿತು ತಲೆ ಎತ್ತದೆ ಕೇಳಿದರು.
 ‘‘ಯಾರು?’’ ನಾಸರ್ ಅರ್ಥವಾಗದೆ ಅಮ್ಮನ ವುುಖ ನೋಡಿದ.
 ‘‘ಅವಳು...’’
 ‘‘ಅವಳು ಎಂದರೆ ಯಾರಜ್ಜೀ?’’
 ‘‘ಅವಳು.. ನನ್ನ ಮಗಳು ರೊಹರ’’
 ನಾಸರ್‌ನ ಕರುಳು ಹಿಂಡಿದಂತಾಯಿತು. ಬಾಯಿಯಿಂದ ಮಾತು ಹೊರಡಲಿಲ್ಲ. ಅವನ ಕಣ್ಣುಗಳು ತುಂಬಿ ಬಂತು. ಅವನು ಅಜ್ಜಿಯನ್ನು ಮಗುವಿನಂತೆ ತಬ್ಬಿಕೊಂಡ.
 ಅಜ್ಜಿಯ ದೇಹ ಮರದ ಕೊರಡಿನಂತೆ ಗಟ್ಟಿಯಾಗಿದ್ದವು. ಕೈಗಳು ಹಾಸಿಗೆಯನ್ನು ಗಟ್ಟಿಯಾಗಿ ಬಿಗಿದು ಹಿಡಿದುಕೊಂಡಿದ್ದವು. ಐಸು ಸೆರಗಿನಿಂದ ಕಣ್ಣೊರೆಸಿಕೊಂಡಳು. ನಾಸರ್ ಅವರ ಕೆನ್ನೆಗೆ ಕೆನ್ನೆ ತಾಗಿಸಿ ಕುಳಿತ. ಅವನ ಕಣ್ಣೀರು ಅವರ ಮುಖವನ್ನು ತೋಯಿಸಿತ್ತು. ಹಾಗೆಯೇ ಸ್ವಲ್ಪಹೊತ್ತು ಮೌನವಾಗಿಯೇ ಕಳೆಯಿತು.
 ‘‘ಮದುವೆ ಗಡದ್ದಾಗಿ ಆಗಬೇಕು. ಎಲ್ಲರನ್ನೂ ಕರೆಯಬೇಕು’’ ಅಜ್ಜಿಯ ಬಾಯಿ ಮತ್ತೆ ಮಾತಾಡಿತು.
 ನಾಸರ್ ಕಣ್ಣೊರೆಸಿಕೊಂಡ. ತಾಯಿ, ವುಗ ಇಬ್ಬರ ಮುಖಗಳೂ ಅರಳಿದವು.
 ‘‘ನಾನು ಹೇಳಿದ್ದು ಕೇಳಿ್ತಾ?’’ ಅಜ್ಜಿ ಮತ್ತೆ ಮಾತನಾಡಿದರು.
 ‘‘ಕೇಳಿಸ್ತು ಅಜ್ಜಿ.’’
 ‘‘ನನ್ನ ಅಳಿಯಂದಿರನ್ನೆಲ್ಲ ಒಮ್ಮೆ ಇಲ್ಲಿಗೆ ಕರೆಸಿ ವಿಷಯ ತಿಳಿಸಬೇಕು’’
 ‘‘ಆಯಿತು ಅಜ್ಜಿ.’’
 ಮನೆಗೆ ಸುಣ್ಣ ಬಣ್ಣ ಬಳಿಯಬೇಕು. ಅಂಗಳ ತುಂಬಾ ಚಪ್ಪರ ಹಾಕಬೇಕು.
 ‘‘ಆಯ್ತಜ್ಜಿ’’
 ಮತ್ತೆ... ಮದುವೆ ಕಾಗದ ಮಾಡಿಸಬೇಕು. ನನ್ನ ಮಕ್ಕಳು, ಮೊಮ್ಮಕ್ಕಳನ್ನೆಲ್ಲ ಒಂದು ವಾರ ಮೊದಲೇ ಬರಲು ಹೇಳಬೇಕು.’’
 ‘‘ಆಯ್ತಜ್ಜಿ.’’
 ಮೆಹೆಂದಿ ಕಾರ್ಯಕ್ರಮ ಆಗಬೇಕು. ಮೊದಲನೆ ದಿನ ಮೌಲೂದು ಓದಿಸಬೇಕು. ಎರಡು ದಿನವೂ ಒಳ್ಳೆಯ ಊಟ ಹಾಕಿಸಬೇಕು.’’
 ‘‘ಆಯ್ತಜ್ಜಿ. ಅಜ್ಜಿ ಹೇಳಿದಂತೆ ಎಲ್ಲ ಮಾಡಿಸ್ತೇನೆ. ನನ್ನ ಅಜ್ಜಿಯ ಮನಸ್ಸಿಗೆ ಒಂಚೂರೂ ನೋವಾಗದಂತೆ ಈ ಮನೆಯ ಘನತೆಗೆ ಸ್ವಲ್ಪವೂ ಕುಂದು ಬಾರದಂತೆ ಮಾಡ್ತೇನೆ ಅಜ್ಜಿ. ನೀವು ಸಂತೋಷದಿಂದಿರಬೇಕು. ಮನೆ ತುಂಬಾ ಓಡಾಡ್ತಿರಬೇಕು.’’
 ಅವನು ಮತ್ತೆ ಅಜ್ಜಿಯ ಕೆನ್ನೆಯನ್ನು ಚುಂಬಿಸಿದ. ಅವರ ದೇಹ ಈಗ ಸಡಿಲಗೊಂಡಿತ್ತು. ಮುಖ ಶಾಂತವಾಗಿತ್ತು.
 ಮದುವೆಗೆ 15 ದಿನ ಮೊದಲೇ ರಜೆ ಹಾಕಿ ನಾಸರ್ ಮನೆಗೆ ಬಂದ. ಎಲ್ಲರಿಗೂ ಬಟ್ಟೆ ಬರೆ ತೆಗೆದ. ಮನೆಗೆ ಸುಣ್ಣ-ಬಣ್ಣ ಬಳಿಸಿದ. ಊರೆಲ್ಲ ಮದುವೆ ಆಮಂತ್ರಣ ಹಂಚಿದ. ಅಜ್ಜಿಯ ಮಕ್ಕಳು, ಮೊಮ್ಮಕ್ಕಳು, ಅಳಿಯಂದಿರು, ನೆಂಟರು, ಬಂುಗಳ ಬಳಿಗೆಲ್ಲ ಹೋಗಿ ಆಮಂತ್ರಿಸಿದ.
 ಎಲ್ಲರಿಗೂ ಖುಷಿ. ಎಲ್ಲರಿಗೂ ಸಂಭ್ರಮ. ಎಲ್ಲಕ್ಕಿಂತ ಹೆಚ್ಚಾಗಿ ತಾಹಿರಾಳ ತಾಯಿಯನ್ನು ನೋಡುವ ಕುತೂಹಲ.
 ಎರಡು ದಿನ ಮೊದಲೇ ಅಂಗಳ ತುಂಬಾ ಶಾಮಿಯಾನ ಹಾಕಿಸಿದ. ಎಲ್ಲದಕ್ಕೂ ಆಳು- ಕಾಳುಗಳನ್ನು ನೇಮಿಸಿದ.
 ಅಜ್ಜಿಯಂತೂ ಈಗ ಸಂಪೂರ್ಣ ಚೇತರಿಸಿದ್ದರು. ಮನೆ ತುಂಬಾ ಮಕ್ಕಳು, ಮೊಮ್ಮಕ್ಕಳು, ಮರಿ ಮಕ್ಕಳು, ಬಂಧುಗಳು ತುಂಬಿ ಬಿಟ್ಟಿದ್ದರು. ಅಜ್ಜಿ ಕೋಲೂರುತ್ತಾ ಮನೆ ತುಂಬಾ ನಡೆದಾಡುತ್ತಾ, ಎಲ್ಲರೊಂದಿೂ ಮಾತನಾಡುತ್ತಾ ಖುಷಿಯಿಂದಿದ್ದರು.
 ಅಂದು ರಾತ್ರಿ ಅಜ್ಜಿ ಐಸುಳನ್ನು ತನ್ನ ಕೋಣೆಗೆ ಕರೆದರು. ತನ್ನ ಪಕ್ಕ ಕುಳ್ಳಿರಿಸಿಕೊಂಡರು.
 ‘‘ನಾಳೆ ರಾತ್ರಿ ಮೆಹೆಂದಿ ಅಲ್ಲವಾ?’’ ಅಜ್ಜಿ ಕೇಳಿದರು.
 ‘‘ಹೌದಜ್ಜಿ’’
 ‘‘ಸಂಜೆ ಮೌಲೂದು ಅಲ್ಲವಾ?’’
 ‘‘ಹೌದಜ್ಜಿ’’
 ‘‘ಮದುಮಗಳು ಯಾವಾಗ ಬರ್ತಾಳೆ?’’
 ‘‘ಈಗ ರಾತ್ರಿ ಹೊರಡ್ತಾರಂತೆ. ಬೆಳಗ್ಗೆ ಬಂದು ತಲುಪಬಹುದು.’’
 ‘‘ನೀನು ಬೆಳಗ್ಗೆದ್ದು ಸ್ನಾನ ಮಾಡಿ ಹೊಸ ಸೀರೆ ಉಟ್ಟುಕೊಳ್ಳಬೇಕು. ನಾಳೆಯಿಂದ ಅಡುಗೆ ಮನೆಗೆ ಹೋಗಬಾರದು.’’
 ‘‘ಮತ್ತೆ ಅಡುಗೆ ಯಾರು ಮಾಡುವುದು ಅಜ್ಜಿ?’’
 ಅದಕ್ಕೆಲ್ಲ ನಾನು ವ್ಯವಸ್ಥೆ ಮಾಡಿದ್ದೇನೆ. ಇಷ್ಟೊಂದು ಜನ ಇದ್ದಾರೆ. ಅವರು ಮಾಡ್ತಾರೆ. ಅವರೇನು ಹೊರಗಿನವರಲ್ಲ. ಮನೆಯವರೇ ಅಲ್ಲವಾ.. ಅವರು ಮಾಡ್ತಾರೆ. ನಾನು ಹೇಳಿದ್ದೇನೆ. ಕೆಲಸದವರೂ ಇದ್ದಾರೆ.
ಐಸು ಮಾತನಾಡಲಿಲ್ಲ. ನೀನು ಮದುಮಗನ ತಾಯಿ. ಈ ಮನೆಯ ಕೆಲಸದವಳಲ್ಲ. ಕೆಲಸದವರ ಹಾಗೆ ನೀನು ಇರಬಾರದು. ಈ ಮನೆಯ ಯಜಮಾನಿ ನೀನು. ನಿನ್ನ ಮಗನಿಗೆ ಮದುವೇಂತ ನೆನಪಿರಬೇಕು. ಬಂದವರನ್ನೆಲ್ಲ ಸ್ವಾಗತಿಸಬೇಕು. ಅವರಲ್ಲಿ ಮಾತನಾಡಬೇಕು. ಕುಡಿಯಲು ಕೊಡಬೇಕು. ಊಟ ಮಾಡಿಸಬೇಕು. ಯಾವುದಕ್ಕೂ ಕೊರತೆ ಆಗದಂತೆ, ಯಾರಿಗೂ ಬೇಜಾರಾಗದಂತೆ ನೋಡಿಕೊಳ್ಳಬೇಕು.
 ‘‘ಆಯಿತಜ್ಜಿ’’
 ‘‘ನೋಡು, ಆ ಕಲಂಬಿಯ ಬೀಗ ತೆಗಿ’’ ಅಜ್ಜಿ ಹಾಸಿಗೆಯಡಿಯಿಂದ ಬೀಗದ ಗೊಂಚಲು ತೆಗೆದುಕೊಟ್ಟರು.
 ಐಸು ಬೀಗ ತೆಗೆದು, ಅದರ ಬಾಗಿಲು ತೆರೆದಳು.
 ‘‘ಅದರಲ್ಲಿ ಒಡವೆಗಳ ಒಂದು ಪೆಟ್ಟಿಗೆ ಇದೆ ಇಲ್ಲಿ ತಾ.’’
 ಐಸು ಒಡವೆಗಳ ಪೆಟ್ಟಿಗೆ ಎತ್ತಿ ತಂದು ಅಜ್ಜಿಯ ಮುಂದಿಟ್ಟಳು. ಅಜ್ಜಿ ಅದರ ಮುಚ್ಚಳ ತೆರೆದರು. ಕಿವಿಯ ಆಭರಣ, ಸರಗಳು, ಕೈ ಬಳೆಗಳು, ಕಾಲ್ಬಳೆ, ಸೊಂಟದ ಪಟ್ಟಿ, ಉಂಗುರ - ಹೀಗೆ ಒಂದೊಂದೇ ಆಭರಣವನ್ನು ತೆಗೆದು ಐಸು ಕೈಗೆ ಕೊಟ್ಟರು.
 ಇದನ್ನೆಲ್ಲ ನೀನು ನಾಳೆ ಬೆಳಗ್ಗೆಯಿಂದ ಧರಿಸಿಕೊಳ್ಳಬೇಕು.
 ‘‘ಇದೆಲ್ಲ ಯಾಕಜ್ಜಿ ನನಗೇ?’’
 ‘‘ಯಾಕೆಂದರೆ ನಿನ್ನ ಮಗನಿಗೆ ಮದುವೆ. ನೀನು ಮದುಮಗನ ತಾಯಿ. ಈ ಮನೆಯ ಯಜಮಾನಿ.
 ಆಯಿತಜ್ಜಿ... ಈಗ ಇದು ಕಲೆಂಬಿಯಲ್ಲಿರಲಿ. ನಾನು ನಾಳೆ ಬೆಳಗ್ಗೆ ತೆಗೆದುಕೊಳ್ಳುತ್ತೇನೆ.
 ನೀನಾಗಿ ಬಂದು ಕೇಳಿ ತೆಗೆದುಕೊಳ್ಳಬೇಕು. ನನಗೆ ಮರೆತು ಹೋಗ್ತದೆ.
 ‘‘ಆಯ್ತಜ್ಜಿ’’
 ನೋಡು ಇದು ಮಿಸ್ರಿ ಮಾಲೆ. ಇದರಲ್ಲಿ 24 ಚಿನ್ನದ ನಾಣ್ಯದ ಮಿಸ್ರಿಗಳಿವೆ. ಇದು ನನಗೆ ನಿನ್ನಜ್ಜ ಮದುವೆಯಾದ ಪ್ರಾರಂಭದಲ್ಲಿ ತಂದು ಕೊಟ್ಟದ್ದು. ಈ ಮಾಲೆಯನ್ನು ನಾನಲ್ಲದೆ ಈ ತನಕ ಬೇರಾರೂ ಧರಿಸಿಲ್ಲ. ಇದನ್ನು ಈ ಮನೆಗೆ ಸೊಸೆಯಾಗಿ ಬರುವ ನನ್ನ ಮೊಮ್ಮಗಳಿಗೆ ನಾನು ಉಡುಗೊರೆಯಾಗಿ ಕೊಡಬೇಕು. ನೀನು ನೆನಪು ಮಾಡಬೇಕು. ನಗೆ ಮತ್ತೆ ಮರೆತು ಹೋಗುತ್ತೆ.(ಗುರುವಾರದ ಸಂಚಿಕೆಗೆ)</p><h3>Varthabarati</h3><h2 id="ch40">ಭ್ರಮೆಪೀಡಿತ ‘‘ದೇಶಭಕ್ತ’’ರಿಗೆ ಕಂಡವರೆಲ್ಲ ದೇಶದ್ರೋಹಿಗಳು!</h2><h3>ಸನತ್‌ಕುಮಾರ್ ಬೆಳಗಲಿ</h3><p>
500 ಮತ್ತು 1,000 ರೂ. ಮುಖಬೆಲೆಯ ನೋಟುಗಳು ರದ್ದುಗೊಂಡ ನಂತರ ಕೆಲ ಸೂಕ್ಷ್ಮ ಸಂಗತಿಗಳನ್ನು ಗಮನಿಸಿದ್ದೀರಾ? ನೋಟುಗಳು ಸಕಾಲಕ್ಕೆ ಸಿಗದೇ ಬಹುತೇಕ ಬಡವರು, ಜನಸಾಮಾನ್ಯರು ಸಂಕಷ್ಟಕ್ಕೆ ಸಿಲುಕಿದರು, ದಿಕ್ಕು ತೋಚದ ಸ್ಥಿತಿ ತಲುಪಿದರು. ಆಘಾತಕ್ಕೆ ಒಳಗಾಗಿ 50ಕ್ಕೂ ಹೆಚ್ಚು ಮಂದಿ ಪ್ರಾಣ ಕಳೆದುಕೊಂಡರು. ಇದು ಸಾಲದುಎಂಬಂತೆ ಹೊಸ ನೋಟುಗಳ ಹೆಸರಿನಲ್ಲಿ ದೇಶವನ್ನು ಒಡೆಯುವ ಮತ್ತು ಸೌಹಾರ್ದ ವನ್ನು ಕದಡುವ ಪ್ರಯತ್ನವೂ ನಡೆಯುತ್ತಿದೆ. ಪ್ರಜಾಪ್ರಭುತ್ವ ವ್ಯವಸ್ಥೆಗೆ ಕಂಟಕವಾದ ಸರ್ವಾಧಿಕಾರಿಯ ಗುಣಲಕ್ಷಣಗಳು ಈಗ ಇನ್ನಷ್ಟು ನಿಚ್ಚಳವಾಗಿ ಗೋಚರಿಸತೊಡಗಿವೆ. ತಮ್ಮದೇ ಹಣ ಬದಲಿಸಿಕೊಳ್ಳಲು ಕೆಲಸ ಕಾರ್ಯ ಬಿಟ್ಟು ಇಡೀ ದಿನ ಸರತಿ ಸಾಲಿನಲ್ಲಿ ನಿಲ್ಲುವ ಬಡವರು, ಜನಸಾಮಾನ್ಯರ ದೇಶಭಕ್ತಿ ಮತ್ತು ಬದ್ಧತೆ ಅನುಮಾನಿಸುವ ವ್ಯವಸ್ಥಿತ ಸಂಚು ನಡೆದಿದೆ. ನೋಟು ರದ್ದತಿ ಕುರಿತು ಅಪಸ್ವರವೆತ್ತಿದರೆ ಮತ್ತು ಕೇಂದ್ರ ಸರಕಾರದ ಕ್ರಮದ ವಿರುದ್ಧ ಪ್ರಶ್ನಿಸಿದರೆ, ಸಹಜವಾಗಿ ‘‘ದೇಶದ್ರೋಹಿ’’ ಪಟ್ಟಿಯಲ್ಲಿ ಸೇರಬೇಕು. ಪ್ರಧಾನಿ ನರೇಂದ್ರ ಮೋದಿ ನೇತೃತ್ವದ ಕೇಂದ್ರ ಸರಕಾರ ಯಾವುದೆಲ್ಲ ನಿರ್ಣಯ ತೆಗೆದುಕೊಳ್ಳುವುದೋ, ಅದನ್ನು ತೆಪ್ಪಗೆ ಒಪ್ಪಿಕೊಳ್ಳಬೇಕು. ಅದನ್ನು ಒಪ್ಪದಿದ್ದರೆ, ‘‘ನೀವು ದೇಶದ ಹಿತಚಿಂತಕರಲ್ಲ. ದೇಶದ ಅಭಿವೃದ್ಧಿ ವಿರೋಧಿಗಳು’’ ಎಂಬ ವ್ಯಂಗ್ಯ ಮಿಶ್ರಿತ ವಿಕೃತ ಮಾತುಗಳಿಗೆ ತುತ್ತಾಗಬೇಕು.
‘‘ಅಪ್ರತಿಮ ದೇಶಭಕ್ತ’’ ಎಂದು ಗುರುತಿಸಿಕೊಳ್ಳಲು ಇಷ್ಟಪಡುವ ಪ್ರಧಾನಿ ನರೇಂದ್ರ ಮೋದಿ, ‘‘ಕಾಳಧನದ ಪತ್ತೆಗಾಗಿ, ನೋಟು ರದ್ದುಗೊಳಿಸಿದ್ದೇನೆ’’ ಎಂದು ಹೇಳಿದ್ದೇ ತಡ, ಭ್ರಮೆಪೀಡಿತ ಮೋದಿ ಭಕ್ತರಲ್ಲಿ ಒಮ್ಮೆಲೇ ವಿದ್ಯುತ್ ಪ್ರವಹಿಸಿ ತಮ್ಮನ್ನು ತಾವು ‘‘ಸ್ವಯಂ-ಘೋಷಿತ ದೇಶಭಕ್ತ’’ರಾಗಿ ಬಿಂಬಿಸಿಕೊಂಡರು. ಭ್ರಷ್ಟಾಚಾರ ತಡೆಗೆ ಪ್ರಧಾನಿ ಮೋದಿ ಇಷ್ಟೆಲ್ಲ ಮಾಡುವಾಗ, ‘‘ನೀವು ದೇಶಕ್ಕಾಗಿ ಸಾಲಿನಲ್ಲಿ ನಿಲ್ಲಲು ಆಗುವುದಿಲ್ಲವೇ? ಒಂದೆರಡು ದಿನ ಕಷ್ಟ ಅನುಭವಿಸಲು ಆಗಲ್ಲವೇ’’ ಎಂದರು. ಹಣವಿಲ್ಲದೆ ಮೊದಲೇ ಕಂಗಾಲಾದ ಜನಸಾಮಾನ್ಯರನ್ನು ಧ್ವನಿಯೆತ್ತದಂತೆ ದಮನಿಸಿದರು. ಸುಲಭವಾಗಿ ಚೇತರಿಸಿಕೊಳ್ಳಲು ಆಗದಷ್ಟು ದುರ್ಬಲಗೊಳಿಸಿದರು. ಭ್ರಮೆಪೀಡಿತ ದೇಶಭಕ್ತಿ ಇಲ್ಲಿಗೆ ಕೊನೆಯಾಗಲಿಲ್ಲ. ಜನರನ್ನು ಭಾವಪರವಶಗೊಳಿಸಿ ಬ್ಲ್ಯಾಕ್‌ಮೇಲ್ ಮಾಡುವ ಯತ್ನವೂ ನಡೆಯಿತು. ‘‘ನನ್ನ ಬಳಿ ಕಾಳಧನವಿಲ್ಲ. ನಾನು ಏಕೆ ಕಷ್ಟ ಅನುಭವಿಸಬೇಕು’’ ಎಂದು ಜನಸಾಮಾನ್ಯರು ಕೇಳಿದರೆ, ‘‘ದೇಶದ ಗಡಿಯಲ್ಲಿ ನಿಂತಿರುವ ಯೋಧನಿಗೆ ಪಾಕಿಸ್ತಾನದ ವಿರುದ್ಧ ವೈಯಕ್ತಿಕ ದ್ವೇಷವಿಲ್ಲ. ಆದರೆ ಆ ಯೋಧ ನಿಮ್ಮ ಮತ್ತು ದೇಶದ ಸಲುವಾಗಿ ಯಾಕೆ ನಿಲ್ಲಬೇಕೆಂದು ಮರಳಿದರೆ ಏನು ಮಾಡುತ್ತೀರಿ’’ ಎಂದು ವಿಕೃತವಾಗಿ ಪ್ರಶ್ನಿಸಿದರು. ಭ್ರಮೆಪೀಡಿತ ದೇಶಭಕ್ತರು ಇಂತಹ ಮೊಂಡು ವಾದಗಳಿಗೆ ಮಣೆ ಹಾಕಿದರೇ ಹೊರತು ವಾಸ್ತವಾಂಶ ಅರಿಯುವ ಪ್ರಯತ್ನ ಮಾಡಲಿಲ್ಲ. ಅದು ಅವರಿಗೆ ಬೇಕಾಗಿಯೂ ಇಲ್ಲ.
ದೇಶವನ್ನು ಸಾಮಾಜಿಕ, ಬೌದ್ಧಿಕ, ಆರ್ಥಿಕ ಮತ್ತು ಜನಸಾಮಾನ್ಯರ ಹಿತ ದೃಷ್ಟಿಯಿಂದ ನೋಡುವುದಕ್ಕಿಂತ ದೇಶವನ್ನು ಮತ್ತು ಜನರನ್ನು ಭಾವನೆಗಳಲ್ಲಿ ಅಳೆದು ತೂಗುವ ವಿಕಾರ ರೂಪ ಈಗ ಪ್ರದರ್ಶನವಾಗತೊಡಗಿದೆ. ಬಡತನ, ಶಿಕ್ಷಣ, ನಿರುದ್ಯೋಗ, ಉದ್ಯೋಗ ಅಭದ್ರತೆ, ಸಾಮಾಜಿಕ ಅಸಮಾನತೆ ಮುಂತಾದ ವಿಷಯ ಗಳನ್ನು ಬದಿಗಿರಿಸಿ ದೇಶದ ಬಗ್ಗೆ ಭಾವನಾತ್ಮಕವಾಗಿ ಚಿಂತಿಸುವಂತಹ ಪರಿಸ್ಥಿತಿ ನಿರ್ಮಿಸಲಾಗುತ್ತಿದೆ. ‘‘ನೋಟುಗಳ ಬದಲಾವಣೆಗಾಗಿ ಮೂರು-ನಾಲ್ಕು ದಿನ ಕಷ್ಟವಾಗುತ್ತದೆ. ಹಣ ಸಿಗೊಲ್ಲ. ಎರಡು ದಿನ ಉಪವಾಸ ಇರುವಂತೆ ತಾಯಿ ಹೇಳಿದರೆ, ಹಸಿದ ಮಕ್ಕಳು ಅದಕ್ಕೊಪ್ಪಿ ಜೈಹಿಂದ್ ಎನ್ನಬೇಕು. ಇದು ನಿಜವಾದ ದೇಶಭಕ್ತಿ’’ ಎಂಬುದನ್ನು ಹೇರುವ ವ್ಯವಸ್ಥಿತ ಸಂಚು ಮಾಡಲಾಗುತ್ತಿದೆ. ಒಂದು ಹೊತ್ತಿನ ಊಟ ಸಿಗದಿರುವಾಗ, ಆ ಜನರು ಬದುಕುವುದಾದರೂ ಹೇಗೆ? ಪೌಷ್ಟಿಕ ಆಹಾರ ಮತ್ತು ಶುದ್ಧ ನೀರು ಸಿಗದೆ ಕಾಯಿಲೆಪೀಡಿತರಾಗಿ ಸಾವನ್ನಪ್ಪುತ್ತಿದ್ದಾರೆ. ಅವರ ಸಮಸ್ಯೆಗೆ ಸ್ಪಂದಿಸಿ ಪರಿಹಾರ ಒದಗಿಸುವ ಬದಲು ಅಲ್ಲಿಯೂ ‘‘ಸುಧಾರಣೆ’’ ಎಂಬ ಭ್ರಮೆಯ ನಶೆ ಏರಿಸಿ ದೇಶಭಕ್ತರಾಗುವಂತೆ ಬೋಧಿಸಿದರೆ, ಅದು ಯಾವ ಬಡವರಿಗೆ ಅರ್ಥವಾದೀತು.
‘‘ದೇಶ 70 ವರ್ಷಗಳಿಂದ ನಿದ್ದೆ ಮಾಡುತಿತ್ತು. ಈಗ ಎದ್ದು ಕೂತಿದೆ. ತುಂಬಾನೇ ಹಿಂದುಳಿದಿದ್ದ ದೇಶ ಈಗ ಅಭಿವೃದ್ಧಿ ಪಥದಲ್ಲಿ ನಡೆಯುತ್ತಿದೆ’’ ಎಂಬುದು ಭ್ರಮೆಪೀಡಿತ ದೇಶಭಕ್ತರ ಪ್ರಲಾಪ. ದೇಶಕ್ಕೆ ಈಗಷ್ಟೇ ಸ್ವಾತಂತ್ರ್ಯ ದೊರೆತು, ಜ್ಞಾನೋದಯ ಗೊಂಡಿದ್ದೇವೆ ಎಂಬಂತೆ ವರ್ತಿಸುವ ಅವರಿಗೆ ಪುನಃ ಗುಲಾಮಗಿರಿಯತ್ತ ಹೊರಟಿರು ವುದು ಅರಿವಿಗೆ ಬರುತ್ತಿಲ್ಲ. ಅರಿವಿಗೆ ಬಂದರೂ ಉದ್ದೇಪೂರ್ವಕವಾಗಿ ತಾವು ನಿದ್ದೆಯಿಂದ ಎಚ್ಚೆತ್ತುಕೊಳ್ಳಲುಬಯಸುತ್ತಿಲ್ಲ. ದೇಶವನ್ನು ದೀರ್ಘಕಾಲದವರೆಗೆ ಆಳಿದ ಕಾಂಗ್ರೆಸ್ ಸರಕಾರ ಏನನ್ನೂ ಮಾಡಿಲ್ಲ ಎಂದು ಸಂಕುಚಿತ ಮನಸ್ಸಿನಿಂದ ಮಾತನಾಡುವ ಭಕ್ತರಿಗೆ, ದೇಶದಲ್ಲಿ ಪ್ರಜಾಪ್ರಭುತ್ವ ವ್ಯವಸ್ಥೆ ಗಟ್ಟಿಯಾಗಿ ಉಳಿದಿರುವ ವಿಷಯ ಮಹತ್ವ ಅನ್ನಿಸುವುದೇ ಇಲ್ಲ. ಸ್ವಾತಂತ್ರ್ಯ ಪಡೆದುಕೊಂಡ ಕೆಲ ದೇಶಗಳು ಪುನಃ ಸ್ವಾತಂತ್ರ್ಯ ಕಳೆದುಕೊಂಡಿದ್ದರೆ, ಕೆಲ ದೇಶ ಗಳಲ್ಲಿ ರಾಜಕೀಯ ಅಸ್ಥಿರತೆ ಮತ್ತು ಇತರೆ ಸಮಸ್ಯೆಗಳು ತಂಡವವಾಡುತ್ತಿವೆ. ಒಂದೊಂದು ರಾಜ್ಯಗಳು ಒಂದೊಂದು ದೇಶದಂತೆ ಇದ್ದು ಅಕ್ಷರಶಃ ಇಡೀ ಭಾರತವು ಉಪಖಂಡದಂತಿದೆ. ಆದರೆ ಹಲವಾರು ಸಮಸ್ಯೆಗಳಿದ್ದರೂ ಎಲ್ಲಾ ರಾಜ್ಯಗಳನ್ನು ಒಟ್ಟುಗೂಡಿಸಿಕೊಂಡು ದೇಶ ಗಟ್ಟಿಯಾಗಿ ನೆಲೆ ನಿಂತಿರುವುದು ಸಾಧನೆಯೆಂದು ಅವರು ಪರಿಗಣಿಸುವುದಿಲ್ಲ. ಇದೆಲ್ಲಕ್ಕಿಂತ ಮಿಗಿಲಾಗಿ ಇಂದಿರಾ ಗಾಂಧಿ ಮತ್ತು ರಾಜೀವ್ ಗಾಂಧಿ ದೇಶಕ್ಕಾಗಿ ಪ್ರಾಣ ಕಳೆದುಕೊಂಡರೇ ಹೊರತು ಸ್ವಾರ್ಥ ಕಾರಣಕ್ಕಲ್ಲ. ಪಂಜಾಬ್‌ನಲ್ಲಿ ಆಪರೇಷನ್ ಬ್ಲ್ಯೂ ಸ್ಟಾರ್ ಕಾರ್ಯಾಚರಣೆಯಿಂದ ಇಂದಿರಾ ಗಾಂಧಿಯವರ ಪ್ರಾಣಕ್ಕೆ ಅಪಾಯ ವಿದೆ ಎಂದು ಗುಪ್ತಚರ ಮೂಲಗಳು ತಿಳಿಸಿದ್ದವು. ಆ ಕ್ಷಣಕ್ಕೆ ಕಾರ್ಯಾಚರಣೆ ನಡೆಸುವುದು ಅನಿವಾ ರ್ಯವೂ ಆಗಿತ್ತು. ಪ್ರಾಣ ಬೆದರಿಕೆಯಿದ್ದರೂ ಇಂದಿರಾ ಗಾಂಧಿ ನಂಬಿಕೆ ಮತ್ತು ವಿಶ್ವಾಸದ ಆಧಾರದ ಮೇಲೆ ಸಿಖ್ ಭದ್ರತಾ ಸಿಬ್ಬಂದಿ ಹೊಂದಿದ್ದರು. ಆದರೆ ಆ ಭದ್ರತಾ ಸಿಬ್ಬಂದಿಯ ಗುಂಡುಗಳೇ ಅವರ ಜೀವ ತೆಗೆಯಿತು. ಭದ್ರತಾ ಹಿತದೃಷ್ಟಿಯಿಂದ ರಾಜೀವ್ ಗಾಂಧಿಯವರಿಗೆ ಜನರ ಮಧ್ಯೆ ಹೆಚ್ಚು ಹೋಗದಂತೆ ಎಚ್ಚರಿಕೆ ನೀಡಲಾಗಿತ್ತು. ಆದರೆ ಅವರು ಜನರ ಮಧ್ಯೆಯಿರಲು ಮತ್ತು ಅವರ ಕಷ್ಟಸುಖ ಹಂಚಿಕೊಳ್ಳಲು ಇಷ್ಟಪಡುತ್ತಿದ್ದರು.ಆದರೆ ಅದೇ ಅವರ ಜೀವಕ್ಕೆ ಮುಳುವಾಯಿತು. ತಮಿಳುನಾಡಿನ ಶ್ರೀ ಪೆರಂಬುದೂರಿನಲ್ಲಿ ಎಲ್ಟಿಟಿಇ ದುಷ್ಕೃತ್ಯದ ಮಾನವ ಬಾಂಬ್ ಸ್ಫೋಟದಲ್ಲಿ ಅವರು ಪ್ರಾಣ ಕಳೆದುಕೊಂಡರು.
ದೇಶದಲ್ಲಿ ಆಳ್ವಿಕೆ ನಡೆಸಿದ ಪ್ರಧಾನಿಗಳು ಟೀಕೆ ಮತ್ತು ಟಿಪ್ಪಣಿಗಳನ್ನು ಸ್ವಾಗತಿಸುತ್ತಿದ್ದರೇ ಹೊರತು ಟೀಕಾಕಾರರ ವಿರುದ್ಧ ಸೇಡು ತೀರಿಸಿಕೊಳ್ಳುವ ಮನೋಭಾವ ಬೆಳೆಸಿಕೊಂಡಿ ರಲಿಲ್ಲ. ನೆಹರೂ ಅವರ ಕಾಲದಲ್ಲಿ ಪ್ರಕಟವಾಗುತ್ತಿದ್ದ ‘‘ಶಂಕರ್ಸ್‌ ವೀಕ್ಲಿ’’ ಎಂಬ ವ್ಯಂಗ್ಯಚಿತ್ರಗಳ ಪತ್ರಿಕೆ ಹೆಚ್ಚು ಜನಪ್ರಿಯವಾಗಿತ್ತು. ಆ ಪತ್ರಿಕೆಯಲ್ಲಿ ಪ್ರಕಟವಾಗುತ್ತಿದ್ದ ಮೊನಚಾದ ವ್ಯಂಗ್ಯಚಿತ್ರಗಳಿಗೆ ನೆಹರೂ ಮೆಚ್ಚುಗೆ ವ್ಯಕ್ತಪಡಿಸುತ್ತಿದ್ದರು. ಆಡಳಿತದಲ್ಲಿ ತಪ್ಪು ಗಳಾಗಿದ್ದಲ್ಲಿ ತಿದ್ದಿಕೊಳ್ಳುತ್ತಿದ್ದರು. ‘‘ಮಾಧ್ಯಮಗಳು ಸರಿ ತಪ್ಪುಗಳನ್ನು ಎತ್ತಿ ತೋರಿಸದಿದ್ದರೆ, ಆಡಳಿತ ನಡೆಸುವುದು ಕಷ್ಟ’’ ಎಂದು ನಂಬಿದವರು ಅವರು. ಆದರೆ ಈಗ ಇಲ್ಲಸಲ್ಲದ ನೆಪ ಗಳನ್ನು ಒಡ್ಡಿ ಟಿವಿ ವಾಹನಿಗಳ ಪ್ರಸಾರ ನಿಷೇಧಿಸುವ, ಪತ್ರಿಕೆಗಳ ಮುದ್ರಣ ಸ್ಥಗಿತಗೊಳಿ ಸುವ ಪ್ರಕ್ರಿಯೆ ನಡೆಯುತ್ತಿದೆ. ಪತ್ರಕರ್ತರು ಬಂಧಿತರಾದರೂ ಅಥವಾ ಪ್ರಾಣ ಕಳೆದುಕೊಂಡರೂ ಅದನ್ನು ವ್ಯವಸ್ಥಿತವಾಗಿ ಮುಚ್ಚಿ ಹಾಕುವ ಪ್ರಯತ್ನಗಳು ನಡೆದಿವೆ.
ಇನ್ನೊಂದು ಆಸಕ್ತಿಕರ ವಿಷಯವೆಂದರೆ, ಈ ಹಿಂದಿನ ಪ್ರಧಾನಿಗಳು ಯಾರೂ ಇನ್ನೊಬ್ಬರ ತೇಜೋವಧೆ ಮಾಡುತ್ತಿರಲಿಲ್ಲ. ಮನಸ್ಸಿಗೆ ಬಂದಂತೆ ಆರೋಪಿಸುತ್ತಿರಲಿಲ್ಲ. ಯಾರೊಂದಿಗೆ ಯಾವ ಸಂದರ್ಭದಲ್ಲಿ ಹೇಗೆ ಮಾತನಾಡಬೇಕು ಎಂಬುದು ಅವರಿಗೆ ಅರಿವಿತ್ತು. ಎಲ್ಲಾ ಕಡೆಗಳಲ್ಲೂ ಒಂದೇ ತೆರನಾದ ಭಾಷಣ ಮಾಡುತ್ತಿರಲಿಲ್ಲ. ಇಂದಿರಾ ಗಾಂಧಿಯವರ ಆಡಳಿತಕ್ಕೆ ರೋಸಿ ಹೋಗಿ ಅವರನ್ನು ಯಾರಾದರೂ ಏಕವಚನದಲ್ಲಿ ಆಕ್ರೋಶ ವ್ಯಕ್ತಪಡಿಸಿದರೆ, ಅದಕ್ಕೆ ಅಟಲ್ ಬಿಹಾರಿ ವಾಜಪೇಯಿ ಆಕ್ಷೇಪಣೆ ಇರುತ್ತಿತ್ತು. ಪರಸ್ಪರ ಗೌರವಭಾವನೆಯಿಂದ ಕಾಣಬೇಕು ಮತ್ತು ಸಾತ್ವಿಕ ಸಿಟ್ಟು ಮಾತ್ರ ವ್ಯಕ್ತಪಡಿಸಬೇಕೆ ಹೊರತು ಮಾತಿನ ಭರದಲ್ಲಿ ಇನ್ನೊಬ್ಬರಿಗೆ ಅವಮಾನಿಸಬಾರದು ಎಂದು ಹೇಳಿದವರು ವಾಜಪೇಯಿ. ಅವರೂ ಇಂದಿರಾಗಾಂಧಿಯವರಿಗೆ ಇಂದಿರಾಜೀ ಎಂದೇ ಸಂಬೋಧಿಸಿದರೇ ಹೊರತು ಅಗೌರವದಿಂದ ಕಾಣಲಿಲ್ಲ.
ಆದರೆ ಈಗಿನ ಪ್ರಧಾನಿ ನರೇಂದ್ರ ಮೋದಿಯವರ ಬಹುತೇಕ ಭಾಷಣಗಳಲ್ಲಿ ಹಿಂದಿನ ಪ್ರಧಾನಿಗಳ ಕುರಿತು ಟೀಕೆ ಹೆಚ್ಚಿರುತ್ತವೆ ಹೊರತು ಮುಂದಿನ ಕಾರ್ಯ ಯೋಜನೆ ಗಳ ಕುರಿತು ಮಾಹಿತಿ ಕಡಿಮೆ ಇರುತ್ತದೆ. ಒಂದು ವೇಳೆ ಈ ಹಿಂದಿನ ಪ್ರಧಾನಿಗಳೆಲ್ಲರೂ ಭ್ರಷ್ಟಾಚಾರಿಗಳು ಆಗಿದ್ದರೆ, ಅದರಲ್ಲಿ ಅಟಲ್ ಬಿಹಾರಿ ವಾಜಪೇಯಿಯವರ ಸರಕಾರವೂಇತ್ತು. ಲಾಲ್ ಕೃಷ್ಣ ಅಡ್ವಾಣಿಯವರು ಸರಕಾರದ ಪ್ರಮುಖ ಸ್ಥಾನದಲ್ಲಿದ್ದರು. ಅವರ ಅವಧಿಯಲ್ಲೂ ಭ್ರಷ್ಟಾಚಾರ ನಡೆದಿತ್ತೇ? ಅವರದ್ದೇ ನೇತೃತ್ವದ ಎನ್‌ಡಿಎ ಸರಕಾರ ದೇಶದ ಕುರಿತು ಕಿಂಚಿತ್ತೂ ಚಿಂತೆಯೇ ಮಾಡಲಿಲ್ಲವೇ?
ಮುಂದಿನ ದಿನಗಳು ಅಪಾಯಕಾರಿಯಾಗಿವೆ. ಪ್ರಗತಿಪರ ಸಂಘಟನೆಗಳು, ಎಡಪರ ಚಿಂತಕರು, ಜಾತ್ಯತೀತ ಶಕ್ತಿಗಳು ಒಟ್ಟಾಗದಿದ್ದರೆ ಮತ್ತು ತೀವ್ರ ಸ್ವರೂಪದ ಪ್ರತಿರೋಧ ಒಡ್ಡ ದಿದ್ದರೆ, ಸವಾಲುಗಳನ್ನು ಎದುರಿಸುವುದು ಕಷ್ಟವಾಗುತ್ತದೆ. ಭ್ರಮೆಗಳನ್ನು ಚೂರುಗೊಳಿಸಿ, ವಾಸ್ತವಾಂಶದ ಕುರಿತು ಬೆಳಕು ಚೆಲ್ಲದಿದ್ದರೆ, ಪ್ರಜಾಪ್ರಭುತ್ವದ ತಳಹದಿಯ ಮೇಲೆ ದೇಶವನ್ನು ಉಳಿಸಿಕೊಳ್ಳುವುದು ಕಷ್ಟವಾಗುತ್ತಿದೆ. ಒಂದರ್ಥದಲ್ಲಿ ಇದು ಎಚ್ಚರಿಕೆಯ ಗಂಟೆಯೂ ಹೌದು.
  </p><h3>Varthabarati</h3></body></html>
        